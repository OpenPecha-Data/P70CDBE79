འདུས་པ་རིན་པོ་ཆེའི་རྒྱུད་གཟེར་མིག་བཞུགས་སྭོ།།      །།

༄༅། །གཡུང་དྲུང་ལྷའི་སྐད་དུ་ན། །ཛ་དུར་སོ་ན་ཙི་བི་ཏ། །ཨ་དཀར་ཧ་ཏྲག་མུ་ལ་རམ། །གང་ཟག་མིའི་སྐད་དུ་ན། །འདུས་པ་རིན་
པོ་ཆེའི་རྒྱུད། །གཟེར་མིག་ལེའུ་བཅོ་བརྒྱད་པའོ། །འཁོར་བའི་སེམས་ཅན་ཐམས་ཅད་འདྲེན་པའི་དཔལ། །གཤེན་རབ་སྟོན་པའི་མཆོག་ལ་ཕྱག་འཚལ་
ལོ། །སྤྱིར་ན་སེམས་ཅན་གྱི་ལས་ཀྱང་གྲངས་མང་སྟེ་བསམ་གྱིས་མི་ཁྱབ་པའོ། །འཇིག་རྟེན་གྱི་ཁམས་ཀྱང་བསམ་གྱིས་མི་ཁྱབ་སྟེ་གྲངས་མང་ངོ༌། །སྟོན་
པའི་བཀའ་ཡང་བསམ་གྱིས་མི་ཁྱབ་སྟེ་གྲངས་མང་ངོ་། །སྔོན་དང་པོ་ཡང་སྟོན་པའི་སྐུ་དང་། བསྟན་པའི་བོན་ཀྱང་བསམ་གྱིས་མི་ཁྱབ་པ་ཞིག་དར་ཞིང་རྒྱས་སོ། །

འཇིག་རྟེན་གྱི་ཁམས་དང་། སྲིད་པའི་གྲངས་ཀྱང་བསམ་གྱིས་མི་ཁྱབ་པ་ཞིག་ཆགས་ཤིང་ཞིག་གོ། །སེམས་ཅན་གྱི་ལུས་དང་། བྱེ་
བྲག་གི་ལས་ཀྱང་བསམ་གྱིས་མི་ཁྱབ་པ་ཞིག་འཁོར་ཅིང་ཐར་རོ། །དུས་འདིའི་གོང༌སྲིད་པ་འདིའི་སྔོན། འབྱུང་བ་འདིའི་ཐོག་མ། བསྐལ་པ་འདིའི་དང་པོ་ལ། ལྷའི་
ཐུགས་རྗེས་བཟུང་ནས། ཡེ་ལྷ་སེམས་ཀྱི་སྒྲོན་མ་ཅན་གྱི་ཐུགས་རྗེས་བཟུང་ངོ༌། །བོན་གྱི་བསྟན་པ་གང་དར་ན། སྟོན་པ་གཏོ་རྒྱལ་ཡེ་མཁྱེན་གྱི་བསྟན་པ་དར་རོ། །
སྲིད་པའི་རྒྱུད་འཕེལ་ན། ཡེ་མུ་ཁྱུང་དཀར་པོའི་རྒྱུད་འཕེལ་ལོ། །དུས་དེ་ཙམ་ན༌སྟོན་པ་གཏོ་རྒྱལ་ཡེ་མཁྱེན་གྱིས་དུག་ལྔའི་ནད་ཀྱིས་ཟིན་པའི་སེམས་

ཅན་རྣམས་ལ། ཐུགས་རྗེ་ཆེན་པོ་རབ་ཏུ་བསྐྱེད་ནས། སྐུ་ཡིས་འདུལ་བ་རྣམས་ལ་བསྟན་པ་སྐུའི་དཔེའུ་ཙེ་བསྟན། བསྟན་པ་དེའི་ཡོན་ཏན་གྱིས། སེམས་ཅན་
བསམ་གྱིས་མི་ཁྱབ་པ་ཞིག་འཁོར་བ་ལས་ཐར་པ་ཐོབ་བོ། །སྡུག་བསྔལ་ལས་བདེ་གནས་རྙེད་དོ། །གསུང་གིས་འདུལ་བ་རྣམས་ལ། བསྒྲགས་པ་གསུང་གི་
དཔེའུ་ཙེ་བསྟན། བསྟན་པ་དེའི་ཡོན་ཏན་གྱིས་སེམས་ཅན་བསམ་གྱིས་མི་ཁྱབ་པ་ཞིག་འཁོར་བ་ལས་ཐར་པ་ཐོབ་བོ། །སྡུག་བསྔལ་ལས་བདེ་གནས་རྙེད་དོ། །ཐུགས་
ཀྱིས་འདུལ་བ་རྣམས་ལ་སྒྲུབ་པ་ཐུགས་ཀྱི་དཔེའུ་ཙེ་བསྟན། བསྟན་པ་དེའི་ཡོན་ཏན་གྱིས། སེམས་ཅན་བསམ་གྱིས་མི་ཁྱབ་པ་ཞིག་འཁོར་བ་ལས་ཐར་པ་ཐོབ་བོ། །
སྡུག་བསྔལ་ལས་བདེ་གནས་རྙེད་དོ། །དུས་དེ་ཙམ་ན་ཡང༌། སྟོན་པའི་སྐུ་དང་གསུང་དང་ཐུགས་དང་། ཞལ་མངོན་སུམ་དུ་བཞུགས་ནས་འདྲེན་པའི་སྟོན་པ་མཛད་ཀྱང༌། 

སེམས་ཅན་གྱི་ལས་ཀྱང་བསམ་གྱིས་མི་ཁྱབ་པས་སེམས་ཅན་ཀྱང་བསམ་གྱིས་མི་ཁྱབ་པ་ཞིག་འཁོར་བ་ལས་ཐར་པ་ཐོབ་པར་མ་གྱུར་ཏོ། །སྡུག་
བསྔལ་ལས་བདེ་གནས་རྙེད་པར་མ་གྱུར་ཏོ། །སྟོན་པས་ཀྱང་ཐུགས་རྗེས་ཟིན་ཅིང་དྲངས་པར་མ་གྱུར་ནས། སྟོན་པ་ཡང་ཤིན་ཏུ་ཐུགས་ཆད་དོ། །སྟོན་པ་ཡང་རབ་ཏུ་
ཐུགས་ཆད་དོ། །ཤིན་ཏུ་ཡང་སྒྱིད་ལུག་གོ། །རབ་ཏུ་ཡང་སྒྱིད་ལུག་གོ། །དེ་ནས་སྟོན་པ་གཏོ་རྒྱལ་ཡེ་མཁྱེན་གྱིས། འོད་ཆེན་འཁོར་ལོ་གླིང་བརྩེགས་ཀྱི་གཡུ་ཁང་
པདྨའི་གཞལ་ཡས་ན། ཡེ་ལྷ་སེམས་ཀྱི་སྒྲོན་མ་ཅན་བཞུགས་པའི་སྤྱན་སྔར་ཐལ་གྱི་བྱོན། པུས་མོ་བཙུགས་སོ། །ཐལ་མོ་སྦྱར་ཏོ། །ཞལ་ནས་འཛུམ་པ་
ཕྱུང་། དབུ་བཏུད་ལྷ་ཕྱག་ལན་གསུམ་འཚལ། མེ་ཏོག་པདྨ་འདབ་བརྒྱད་ཕུལ་ནས་འདི་སྐད་ཅེས་གསོལ་ཏོ། །ཡེ་ལྷ་ཐུགས་ཀྱི་ཡེ་ཤེས་ཅན། བདག་ཀྱང་སྐྱེ་

བ་སྔ་མ་ལ། སྲིད་པ་ཡེ་སངས་ཀྱི་གནས་ན་མཆིས་ཙམ་ན། ཡབ་ནི་ཁྲི་འོད་དོ། །ཡུམ་ནི་ཀུན་ཤེས་སོ། །བདག་ཅག་ཁྱེའུ་སྤུན་གསུམ་མཆིས་པ་ནི། གཅིག་ནི་ཁྱེའུ་དག་
པའོ། །གཅིག་ནི་ཁྱེའུ་གསལ་བའོ། །གཅིག་ནི་ཁྱེའུ་ཤེས་པའོ། །བདག་ཅག་ཁྱེའུ་སྤུན་སུམ་གྱིས། གཡུང་དྲུང་བོན་གྱི་སྒོར་ཞུགས་ནས། སེམས་བསྐྱེད་པའི་སློབ་དཔོན་ནི། 
གཏོ་འབུམ་ཁྲི་གློག་གི་ལྕེ་ཅན་ལ། སྲིད་པ་སྟོང་རྩིས་ཀྱི་བོན་མཉན་པས། སྲིད་པའི་གཏོ་ཡིས་ཁམས་གསུམ་གྱི་སེམས་ཅན་གྱི་ལས་ལ་བརྟགས་པས། ཤིན་ཏུ་སྡུག་ཅིང་
ཤིན་ཏུ་བསྔལ་བར་མཐོང༌། སེམས་ཅན་གྱི་ལས་ནི་ལ་ལ་སྐྱེ། ལ་ལ་ནི་ན། ལ་ལ་ནི་རྒས། ལ་ལ་ནི་འཆི། ལ་ལ་ནི་གསོད། ལ་ལ་ནི་བཤའ། ལ་ལ་ནི་འཚོད། ལ་ལ་ནི་བསྲེག །
ལ་ལ་ནི་བཀྲེས། ལ་ལ་ནི་སྐོམ། ལ་ལ་ནི་འདོད། ལ་ལ་ནི་འཁོལ། ལ་ལ་ནི་སྤྱོད། ལ་ལ་ནི་འཐབ། ལ་ལ་ནི་རྩོད། ལ་ལ་ནི་འབྲོས། ལ་ལ་ནི་འདེད། བསྡུས་པས་ཤིན་ཏུ་སྡུག་ཅིང་
རབ་ཏུ་བསྔལ་བར་མཐོང༌། སྤུན་གསུམ་ངུས་པས་མཆི་མ་ཁྲག་ཏུ་ཁོལ། སེམས་བསྐྱེད་སློབ་དཔོན་ཞལ་ནས་རེ། ཕེ་ཤ་ཨེ་མ་ངོ་མཚར་ཆེ། །དག་པ་གསལ་བ་ཤེས་པ་གསུམ། །

སྙིང་རྗེ་ཆེན་པོ་སྐྱེས་ཚོད་ཀྱིས། །ཚད་མེད་བཞི་དང་ལྡན་པར་ངེས། །ཚད་མེད་བཞི་ཡི་ཐུགས་རྗེས་ནི། །འཁོར་བ་ཐར་པར་འདྲེན་པ་ཡིན། །སེམས་ཅན་དོན་ལ་སོང་ཤིག་
གསུངས། །སེམས་ཅན་རྣམས་ལ་སྙིང་རྗེ་སྐྱེས། །སློབ་དཔོན་ལྷ་ཡི་བཀའ་ཐོབ་པས། །བདག་ཅག་སྤུན་གསུམ་རྡོད་ནས་མཆིས། །ཡབ་གཅིག་སྲིད་པ་ཁྲི་འོད་དང༌། །སློབ་དཔོན་
གཏོ་ཡི་ཞལ་ན་རེ། །ཁྱོད་ཅག་སྤུན་གསུམ་དེར་སྡོད་དང་། །ཇི་ལྟར་སེམས་ཅན་སྙིང་རྗེ་ཡང༌། །སྟོན་པ་གཉིས་ཀྱིས་བསྟན་པ་བྱེད་མི་སྲིད། །ཇི་ལྟར་སེམས་ཅན་གྲངས་མང་ཡང༌། །ཕུང་
པོ་གཅིག་གིས་སེམས་གཉིས་སྡུད་མི་སྲིད། །ཇི་ལྟར་མུན་པའི་ཚོགས་ཆེ་ཡང༌། །ཉི་མ་ཟུང་གཅིག་གཤིབས་ནས་འཆར་མི་སྲིད། །སྔ་རབས་འདས་པ་རྣམས་ཀྱང་རེ་རེས་བསྟན། །
སླད་ཀྱིས་འབྱོན་པ་རྣམས་ཀྱང་རེ་རེས་སྟོན། །ཁྱེད་ཅག་སྤུན་གསུམ་དུས་གསུམ་སྟོན་པར་གཤེགས། །སྟོན་པའི་རང་བཞིན་ཤིན་ཏུ་དཀོན་ན་བཙུན། །གཉིས་ཀྱང་མངས་སོ་བྱོས་
ན་གསུམ་ཙམ་གང་དུ་ཆ། །ཕུ་བོ་དག་པ་འཇིག་རྟེན་སྟོན་པ་མཛོད། །སྐུ་ལས་འོད་ཟེར་སྤྲུལ་སྐུ་མང་པོ་ཕྱུངས་ལ། སྟོང་གསུམ་སྟོང་གི་ད་ལྟར་བཞུགས་པའི་འདྲེན་སྟོན་མཛོད་

ཅིག་གསུངས་ཏེ། དབང་བསྐུར་ནས་བདག་འདྲེན་པའི་སྟོན་པ་ལ་བཏང་བ་ལགས། བདག་གི་ནུ་བོ་གཉིས་སླར་མགོན་བཙུན་ཕྱྭའི་གྲོང་ཁྱེར་དུ། ཡེ་ཤེས་ལྷ་ལ་གཡུང་དྲུང་བོན་ཉན་དུ་སོང༌། 
སློབ་དཔོན་དང་ཡབ་གཉིས་ཀྱང་བདག་ལ་ནམ་ཞིག་འཁོར་བའི་སེམས་ཅན་མ་དུལ་ན། གྲུབ་པ་གཤེན་གྱི་གནས་མཆོག་སྙོགས་ལ་ཤོགས་ཅིག་གསུངས་ནས། སླར་གཤེན་
གྲུབ་པའི་གནས་སུ་གཤེགས་སོ། །དེ་ནས་བདག་གིས་ཀྱང་སྐྱེ་བ་མིའི་ལུས་བླངས། མིང་གཏོ་རྒྱལ་ཡེ་མཁྱེན་དུ་བཏགས། །འཁོར་བའི་སེམས་ཅན་ལ་གདུང་བསྐྱེད། །
སྐུ་ཡིས་འདུལ་བ་རྣམས་ལ་སྐུའི་སྤྲུལ་པ་བཀྱེ་ནས། བསྟན་པ་སྐུའི་དཔེའུ་ཙེ་དྲངས་པས། སེམས་ཅན་བསམ་གྱིས་མི་ཁྱབ་པ་ཞིག་ངན་སོང་ལས་མཐོ་རིས་སུ་བཏངས། 
འཁོར་བ་ནས་ཐར་པ་རུ་དྲངས་སོ། །གསུང་གིས་འདུལ་བ་རྣམས་ལ་ཚིག་གི་གདམས་ངག་བགྱིས་ནས་བསྒྲགས་པ་གསུང་གི་དཔེའུ་ཙེ་དྲངས་པས། སེམས་ཅན་བསམ་གྱིས་མི་ཁྱབ་
པ་ཞིག་ངན་སོང་ལས་མཐོ་རིས་སུ་བཏངས། འཁོར་བ་ནས་ཐར་པ་རུ་དྲངས། །ཐུགས་ཀྱིས་འདུལ་བ་རྣམས་ལ། ཐུགས་ཀྱི་མན་ངག་བྱིན་ནས་སྒྲུབ་པ་ཐུགས་ཀྱི་དཔེའུ་ཙེ་དྲངས་པས། 

སེམས་ཅན་བསམ་གྱིས་མི་ཁྱབ་པ་ཞིག་ངན་སོང་ནས་མཐོ་རིས་སུ་བཏངས། འཁོར་བ་ནས་ཐར་པ་རུ་དྲངས། འཁོར་བའི་སེམས་ཅན་རྒྱ་ཆེ་གྲངས་མང་བས། སྐུ་
གསུང་ཐུགས་ཀྱིས་དྲངས་ཀྱང་འདྲང་པར་མི་འགྱུར་པ་ཅི་ལགས། དེ་སྐད་ཅེས་ཞུས་སམ་གསོལ་པ་དང་། ཡེ་ཤེས་ཀྱི་ལྷ་ཡེ་ལྷ་སེམས་ཀྱི་སྒྲོན་མ་ཅན་གྱིས་བཀའ་སྩོལ་པ། གཏོ་
རབས་སྲིད་པའི་བུ་སྐྱེས་བུ་ཆེན་པོ། ཚེ་སྔ་ཕྱི་དྲན་པ་དང་། ལས་དགེ་སྡིག་ཤེས་པ། གནས་མཐོ་དམན་རྟོགས་པ། འཁོར་བ་ལ་སྒྱིད་ལུག་ནས་ཞུས་པ་ལེགས་སོ། །སྐུས་དྲངས་པ་དང༌། 
གསུང་གིས་དྲངས་པ་དང༌། ཐུགས་ཀྱིས་དྲངས་པའི་སེམས་ཅན་རྣམས་ནི། སྔོན་ཚེ་བསྐལ་པ་དང་པོ་ནས་ལས་ཁྲེའུ་རུ་སྤྱད་པས། ཀུན་གཞི་ལ་ས་བོན་བཟང་པོ་ཡོད་པ། སེམས་ལ་
རིག་པའི་རྩལ་ཡོད་པ། དེ་ལྟ་བུའི་སེམས་ཅན་རྣམས་རྐྱེན་སྟོན་པའི་བཀའ་དྲག་པོ་དང་འཕྲད་ནས། འཁོར་བ་ལས་ཐར་པ་ཐོབ་པ་དང༌། སྡུག་བསྔལ་ལས་བདེ་གནས་རྙེད་པ་ནི་
ཡོན་ཏན་དེ་ལྟར་ལགས་སོ། །སྟོན་པའི་སྐུ་དང་ངོ་བོ་ཉིད་ཀྱིས་ཞལ་མངོན་སུམ་དུ་བསྟན་ཀྱང༌། མ་དྲངས་པའི་སེམས་ཅན་རྣམས་ནི། གཏོ་རབས་སྲིད་པའི་བུ་གཏོ་རྒྱལ་ཡེ་མཁྱེན་

ལགས། དེ་རྣམས་ནི་ཤིན་ཏུ་འདྲོངས་དཀའ་བ་ལགས་སོ། །རབ་ཏུ་ཡང་འདྲོངས་དཀའ་ལགས་སོ། །སྔོན་ཚེ་བསྐལ་པ་དང་པོ་ནས། ལས་སྡིག་པ་ཅི་ཚུགས་སུ་སྤྱོད་སྤྱོད་པ། ཀུན་གཞི་ལ་
དགེ་བའི་ས་བོན་ཏིལ་འབྲུ་ཙམ་ཡང་མེད་པ། དུག་ལྔ་ཁ་ཚང་བའི་ཐ་རམས་ཀྱིས་དམ་དུ་བསྡམས་པ་ཡིན་ཏེ། གཏོ་རྒྱལ་ཁྱོད་བོན་གྱི་བཀའ་བས། བདག་ལྷའི་ཐུགས་རྗེས་ཀྱང་ཟིན་ཅིང་འདྲོངས་
པར་མི་གྱུར་ཏོ། །སེམས་ཅན་ལ་ལ་ཞིག་ནི་ཞེ་སྡང་མེ་ལྟར་འབར། སེམས་ཅན་ལ་ལ་ཞིག་ནི་འདོད་ཆགས་ཆུ་ལྟར་འཁོལ། སེམས་ཅན་ལ་ལ་ཞིག་ནི་གཏི་མུག་མུན་ལྟར་སྲོས། སེམས་
ཅན་ལ་ལ་ཞིག་ནི་འཕྲག་དོག་ས་ལྟར་སྐྱེས། སེམས་ཅན་ལ་ལ་ཞིག་ནི་ང་རྒྱལ་རླུང་ལྟར་འཚུབ། སེམས་ཅན་ལ་ལ་ཞིག་ནི་རཀྴ་སྲིན་པོའི་རིགས། དེ་ལྟ་བུའི་རིགས་ལ་ཐར་པའི་
རྒྱུ་མ་མཆིས། དཔེར་ན་ཉི་མའི་འོད་ཟེར་ཤར་ཀྱང་མུན་པའི་ཁང་པ་ནག །དེ་དང་མཚུངས་པར་སེམས་ཅན་དེའི་རིགས་ལ། ངེས་ཚིག་བསྟན་ཀྱང་མི་ཉན་སྐུར་པ་འདེབས། མི་དགེ་སྣ་
ཚོགས་སྤྱད་ན་སེམས་ཅན་དམྱལ་བར་སྐྱེ། དྲངས་ཀྱང་མི་འདྲོངས་གཏོ་རྒྱལ་མི་འདྲོངས་ངེས། ངས་ཀྱང་སྙིང་རྗེ་ཆེན་པོ་བསྐྱེད་ནས། ཁམས་གསུམ་སེམས་ཅན་འདི་ལ་རབ་ཏུ་གདུངས། 

ལགས། དེ་རྣམས་ནི་ཤིན་ཏུ་འདྲོངས་དཀའ་བ་ལགས་སོ། །རབ་ཏུ་ཡང་འདྲོངས་དཀའ་ལགས་སོ། །སྔོན་ཚེ་བསྐལ་པ་དང་པོ་ནས། ལས་སྡིག་པ་ཅི་ཚུགས་སུ་སྤྱོད་སྤྱོད་པ། ཀུན་གཞི་ལ་
དགེ་བའི་ས་བོན་ཏིལ་འབྲུ་ཙམ་ཡང་མེད་པ། དུག་ལྔ་ཁ་ཚང་བའི་ཐ་རམས་ཀྱིས་དམ་དུ་བསྡམས་པ་ཡིན་ཏེ། གཏོ་རྒྱལ་ཁྱོད་བོན་གྱི་བཀའ་བས། བདག་ལྷའི་ཐུགས་རྗེས་ཀྱང་ཟིན་ཅིང་འདྲོངས་
པར་མི་གྱུར་ཏོ། །སེམས་ཅན་ལ་ལ་ཞིག་ནི་ཞེ་སྡང་མེ་ལྟར་འབར། སེམས་ཅན་ལ་ལ་ཞིག་ནི་འདོད་ཆགས་ཆུ་ལྟར་འཁོལ། སེམས་ཅན་ལ་ལ་ཞིག་ནི་གཏི་མུག་མུན་ལྟར་སྲོས། སེམས་
ཅན་ལ་ལ་ཞིག་ནི་འཕྲག་དོག་ས་ལྟར་སྐྱེས། སེམས་ཅན་ལ་ལ་ཞིག་ནི་ང་རྒྱལ་རླུང་ལྟར་འཚུབ། སེམས་ཅན་ལ་ལ་ཞིག་ནི་རཀྴ་སྲིན་པོའི་རིགས། དེ་ལྟ་བུའི་རིགས་ལ་ཐར་པའི་
རྒྱུ་མ་མཆིས། དཔེར་ན་ཉི་མའི་འོད་ཟེར་ཤར་ཀྱང་མུན་པའི་ཁང་པ་ནག །དེ་དང་མཚུངས་པར་སེམས་ཅན་དེའི་རིགས་ལ། ངེས་ཚིག་བསྟན་ཀྱང་མི་ཉན་སྐུར་པ་འདེབས། མི་དགེ་སྣ་
ཚོགས་སྤྱད་ན་སེམས་ཅན་དམྱལ་བར་སྐྱེ། དྲངས་ཀྱང་མི་འདྲོངས་གཏོ་རྒྱལ་མི་འདྲོངས་ངེས། ངས་ཀྱང་སྙིང་རྗེ་ཆེན་པོ་བསྐྱེད་ནས། ཁམས་གསུམ་སེམས་ཅན་འདི་ལ་རབ་ཏུ་གདུངས། 

ཆབ་ཀྱི་གྲམ་པ་ཙམ་ཞིག་ཡར་དྲངས་ཀྱང༌། ཆང་འགག་སྦང་མ་ཙམ་ཞིག་མར་ལ་ལྷུང༌། གནམ་གྱི་སྐར་མ་ཙམ་ཞིག་ཡར་དྲངས་ཀྱང༌། རྩྭ་ཡི་མཆོག་མ་ཙམ་ཞིག་མར་
ལ་ལུས། འཁོར་བ་འདི་ལ་གཏིང་ནས་སྒྱིད་པ་ལུག །རིགས་ཀྱི་བུ་གཏོ་རྒྱལ་སྐུ་གསུང་ཐུགས་ཀྱི་བསྟན་པ་རྫོགས་ནས་གྲུབ་པའི་གནས་བསྙེགས་རན། དེ་སྐད་ཅེས་ཡེ་ཤེས་ལྷའི་བཀའ་
བསྩལ་ཏོ། །ཡང་སྟོན་པ་གཏོ་རྒྱལ་ཡེ་མཁྱེན་གྱིས། །གུང་དྲུག་ལྷ་རྩེ་སྲིད་པའི་ཡུལ་དུ་བྱོན། །སྔོན་བུ་གཡུ་རྩེ་ཤེལ་གྱི་མཁར་ནང་ན། །མུ་རྒྱུང་དཀར་པོ་བཞུགས་པའི་སྤྱན་ལམ་དུ། །
པུས་བཙུགས་ཐལ་སྦྱར་ཞལ་ནས་འཛུམ་ཕྱུངས་ཏེ། །འདི་སྐད་ཅེས་གསོལ་ཏོ། །ཀྱེ་སྲིད་པའི་རྒྱལ་པོ་ཡེ་མུ་རྒྱུང་དཀར་པོ་ལགས། བདག་ཀྱང་སེམས་ཅན་དོན་ལ་རབ་ཏུ་དགོངས། སྐུ་ཡི་
སྤྲུལ་པས་བསྟན་པ་སྐུ་ཡི་དཔེར་ཙེ་གཟུགས་ཁམས་ལ་བསྟན། གསུང་གི་སྤྲུལ་པས་བསྒྲགས་པ་གསུང་གི་དཔེའུ་ཙེ་འདོད་ཁམས་ལ་བསྟན། ཐུགས་ཀྱི་སྤྲུལ་པས་སྒྲུབ་པ་ཐུགས་ཀྱི་དཔེའུ་
ཙེ་གཟུགས་མེད་པའི་ཁམས་ལ་བསྟན། ཁམས་གསུམ་འཁོར་བའི་གནས་སུ། སྐུ་གསུང་ཐུགས་ཀྱི་བསྟན་པ་རྫོགས། ཁམས་གསུམ་ལས་ཀྱིས་འཁོར་བའི་སེམས་ཅན་ཉོན་མོངས་ཀུན། 

དྲངས་པས་བདེ་བ་བས་ཀྱང་མ་དྲངས་སྡུག་པ་མང༌། ཀྱེ་སྲིད་པའི་རྒྱལ་པོ་ཡེ་མུ་རྒྱུང་དཀར་པོ་ལགས། བསྟན་པ་གཅིག་ལ་གནས་པ་ལགས་ཀྱིས། ཐུགས་རྗེ་མ་ཆུང་དང༌། ཁམས་
གསུམ་སྟོང་པ་འདྲོངས་པའི་བོན་གཅིག་བདག་ལ་བསྟན་དུ་གསོལ། དེ་སྐད་ཅེས་གསོལ་ཏོ། །དེ་ལ་མུ་རྒྱུང་གིས་བཀའ་སྩལ་པ། གཏོ་རབས་སྲིད་པའི་བུ། གཏོ་རྒྱལ་ཡེ་
མཁྱེན། དབང་པོ་ཤིན་ཏུ་གསལ་བ། ཤེས་རབ་རབ་ཏུ་དྭངས་པ། སྙིང་རྗེའི་སེམས་དང་ལྡན་པ། སྐྱེས་བུ་ཆེན་པོར་འཁྲུངས་པ། ཞུས་སམ་གསོལ་བ་ནི། ཤིན་ཏུ་ཡང་ལེགས་ཏེ། ཉིད་བས་ཀྱང་
བདག་འགྲོ་བའི་དོན་ལ་རབ་ཏུ་དགོངས་པ་ཞིག་ལགས་སོ། །ཤིན་ཏུ་ཡང་དགོངས་པ་ཞིག་ལགས་ན། ཁམས་གསུམ་དྲངས་ནས་སྟོང་པའི་བོན་ནི་ཤིན་ཏུ་ཡང་མི་སྲིད་པ་ཞིག་
ལགས་སོ། །རབ་ཏུ་ཡང་མི་སྲིད་པ་ཞིག་ལགས་སོ། །དེ་སྲིད་པའི་རྒྱུ་ལགས་ཏེ། སྟོན་པའི་ཐུགས་རྗེ་ནི་ཉི་མ་དང་འདྲ་སྟེ། ཀུན་ལ་སྙོམས་ཀྱང༌སེམས་ཅན་མ་རིག་པ་ནི། བྲག་
ཕུག་ཁ་བྱང་དུ་ལྟས་པ་དང་འདྲ་སྟེ། འཁོར་བའི་སེམས་ཅན་ནི་རྒྱུ་ངན། ཆགས་པའི་དུག་ལྔ་ནི་དབང་ཆེ། ཉོན་མོངས་པའི་འདོད་ཆགས་ཁ་དྲག་གོ། །དེའི་རང་བཞིན་གྱིས་ཉིད་བས་

དུས་གསུམ་ཚང་བའི་སྟོན་པ་འཚོགས་ནས་དྲངས་ཀྱང་འདྲོངས་བར་མི་འགྱུར་རོ། །སྐུ་གསུང་ཐུགས་ཀྱིས་བསྟན་པ་རྫོགས་ནས་ཡང་དག་གྲུབ་པའི་གནས་སྙེག་རན། 
ངས་ཀྱང་སྲིད་གསུམ་སྐྱེ་ཞིང་འཆི་བའི་ཁམས་གསུམ་དུ། ལེགས་པར་སྲིད་པས་གཏན་ལ་ཕབ་ནས་སྲིད་ན། དཀར་བ་ནི་ནག་པར་སོང༌། ཡོད་པ་ནི་མེད་པར་སོང༌། གང་བ་ནི་སྟོང་པར་སོང༌། 
བརྟན་པ་ནི་འགྱུར་བར་སོང༌། ཆགས་པ་ནི་འཇིག་པར་སོང༌། སྐྱེས་པ་ནི་འཆི་བར་སོང༌། ཁམས་གསུམ་དད་སྐྱོ། སྲིད་གསུམ་ལ་ཡིད་བྱུང་། འཁོར་བ་ལ་སྒྱིད་ལུག་པས་བདག་ནི་འཇིག་རྟེན་གྱི་
ཁམས་འདིར་སྲིད་པའི་རྒྱལ་པོར་མི་བགྱིད་དོ། །སྲིད་པས་དེ་སྐད་ཅེས་བཀའ་སྩལ་ཏོ། །དེར་སྟོན་པ་གཏོ་རྒྱལ་ཡེ་མཁྱེན་གྱི་ཐུགས་ལ་དགོངས་པས། ལྷ་དང་གཤེན་དང་སྲིད་པ་གསུམ། 
བསྟན་པ་གཅིག་ལ་གནས་པ་ལ། ལྷ་དང་སྲིད་པ་གཉིས་འཁོར་བ་ལ་སྒྱིད་ལུག །ཕྱིར་མི་འོང་བའི་འབྲས་བུ་ལ་འཁོར་བ་དང་མྱ་ངན་ལས་འདས་སོ། །སྔོན་དང་པོ་སློབ་དཔོན་དང་ཡབ་
གཉིས་ཀྱི་ཞལ་ནས། ནམ་ཞིག་འཁོར་བའི་སེམས་ཅན་མི་འདུལ་ཙམ་ན། གྲུབ་པ་གཤེན་གྱི་གནས་མཆོག་སྙོགས་ལ་ཤོག་ཅིག་གསུངས་པ། དུས་ད་ལྟ་ཡིན་པར་ངེས། ད་

བདག་ཀྱང་འགྲོ་བའི་དོན་སྤངས་ལ། འཁོར་བ་དང་མྱ་ངན་ལས་འདའ་བར་དགོངས་ནས། འདའ་ཀར་ཁམས་གསུམ་གྱི་སེམས་ཅན་ཐུགས་རྗེས་མ་འདྲོངས་ནས། སྡུག་ཅིང་སྦྱང་བ་རྣམས་
ལ་ཞལ་གཟིགས་ཏེ། གདུང་ཞིང་བཤུམས་སོ། །ཤིན་ཏུ་ཡང་བཤུམས་སོ། །རབ་ཏུ་ཡང་བཤུམས་སོ། །དེ་ནས་བཤུམས་པའི་མཆི་མ་ཕྱག་གིས་ཕྱིས་ནས། ཞལ་ནས་འདི་སྐད་ཅེས་
སྨོན་ལམ་བཏབ་བོ། །བདག་ནི་འཁོར་བ་མྱ་ངན་འདའ། །འཁོར་བ་མྱ་ངན་འདས་འོག་ཏུ། །འགྲོ་བ་སེམས་ཅན་དྲང་སླད་དུ། །བར་གྱི་བསྐལ་པ་གཅིག་ལོན་ནས། །ཐུགས་རྗེ་ཅན་
གྱི་སྟོན་པ་འབྱོན། །སྟོན་པ་དེ་བྱོན་པའི་དུས་ཙམ་ན། ཁམས་གསུམ་གྱི་སེམས་ཅན་སྡུག་པ་ཁྱེད་རྣམས་ཀྱང་། (དུས་དེར་)སྡུག་བསྔལ་ལས་བདེ་གནས་རྙེད་པར་ཤོག །འཁོར་བ་ལས་ཐར་
པ་ཐོབ་པར་ཤོག །འཇིག་རྟེན་གྱི་ཁམས་འདི་ན་ཉོན་མོངས་པའི་ཤས་ཆུང་བ་དམུ་རྒྱལ་ཐེམ་པ་སྐས་དང་། ཕྱྭ་བཟའ་དང་འབྲང་མ་གཉིས་ཡིན་ཏེ། བདག་ནི་སྐུ་མྱ་ངན་ལས་འདས་ཀྱང་། 
གསུང་དུང་ཤོག་དཀར་པོ་ལ། གཡུ་རིས་སྔོན་པོས་བྲིས་ནས། འཇིག་རྟེན་གྱི་ཁམས་སུ་སྤེལ་བས་གསུང་མ་འདས་ཀྱིས། དེའི་རྗེས་སུ་སེམས་ཅན་རྣམས་ཀྱང་། གསུངས་རབས་ཀྱི་

འབྲུ་རྟོགས་ལ་བསྟན་པ་སྲུངས་ཤིག །དགེ་བ་ནི་སྤེལ་ཅིག །སྡིག་པ་ནི་སྤོངས་ཤིག །གསུངས་ནས་སྐུ་འཁོར་བ་དང་མྱ་ངན་ལ་འདས་སོ། །དེ་ནས་མགོན་བཙུན་
ཕྱྭའི་ཡུལ་དུ་གཅུང་པོ་གསལ་བ་ལ། འདི་སྐད་ཅེས་གསུངས་སོ། །བདག་གི་ཁམས་གསུམ་སེམས་ཅན་ལ། །སྟོངས་པ་ཙམ་ཞིག་ཡར་དྲངས་ཀྱང་། །གང་བ་ཙམ་ཞིག་མར་ལ་ལུས། །
འཁོར་བ་ལ་སྒྱིད་ལུག་ནས། འཇིག་རྟེན་གྱི་ཁམས་ནས་མྱ་ངན་ལས་འདས་ནས་འོངས་པ་ཡིན། ད་ཉིད་འཇིག་རྟེན་གྱི་ཁམས་སུ་འགྲོ་བ་འདྲེན་པའི་སྟོན་པ་ལ། བར་གྱི་བསྐལ་པ་
གཅིག་ལོན་ནས་འདུལ་བའི་དུས་ལ་བབ་པ་ཡིན། དེའི་དུས་སུ་གཤེགས་པར་འབྱུང་གསུངས་ནས་གཏོ་རྒྱལ་ཡང་། གྲུབ་པ་གཤེན་གྱི་གནས་མཆོག་དམ་པ་རུ། །འགྲོ་བ་འདུལ་བར་མི་བྱ་
བའི་དོན་དུ་གཤེགས་པའོ། །སྔ་རབས་འདས་པའི་ལེའུ་སྟེ་གཅིག་པའོ།།      །།གཡུང་དྲུང་ལྷའི་སྐད་དུ་ན། ཏི་གྱེར་ཧ་ལིང་གུ་གེ་སྨར། གང་ཟག་མིའི་སྐད་དུ་ན། གཤེན་རབ་ཀྱི་ཡབ་
ཡུམ་གྱི་ལེའུའོ། །དེ་ལྟར་དུས་དང་པོ་ལ་ལྷའི་ཐུགས་རྗེ་ཡལ་ན། ཡེ་ལྷ་སེམས་ཀྱི་སྒྲོན་མ་ཅན་གྱི་ཐུགས་རྗེ་ཡལ་ལོ། །སྲིད་པའི་རྒྱུད་ཞིག་ན། ཡེ་མུ་རྒྱུང་དཀར་པོའི་རྒྱུད་ཞིག་

གོ། །བོན་གྱི་བསྟན་པ་ནུབ་ན། སྟོན་པ་གཏོ་རྒྱལ་ཡེ་མཁྱེན་གྱི་བསྟན་པ་ནུབ་བོ། །འཇིག་རྟེན་གྱི་ཁམས་ཀྱང་བསྐལ་པ་ཕྲ་མོ་གཅིག་གིས་མཐོ་བཅད་དང་ཟུར་བསྙམ་ཙམ་ཅིག་
ཞིག་གོ། །ད་འདི་ནས་མར་ནི་དུས་འདི་བསྐལ་པ་འདི་སྲིད་པ་འདི་འབྱུང་བ་འདི་ལ། ལྷ་གང་གིས་ཐུགས་རྗེས་འཛིན་པ་དང་། གཤེན་གང་གིས་སྟོན་པ་བྱེད་པ་དང་། སྲིད་པ་གང་གིས་རྒྱུད་སྤེལ་
བའི་ལོ་རྒྱུས་དང་གཏན་ཚིགས་འབྱུང་སྟེ། སྤྱིར་འཇིག་རྟེན་གྱི་ཁམས་རྒྱ་ཆེ་ཞིང་གྲངས་མང་ན་ཡང་། ནུབ་ཕྱོགས་ཀྱི་འཇིག་རྟེན་གྱི་གླིང་ཆུ་བོ་ཆེན་པོ་བཞིའི་འགོ། གངས་དབལ་
སོ་མདུང་རྩེའི་ར་བ། རི་གཡུང་དྲུང་དགུ་བརྩེགས་ཀྱི་རྩ་བ། བྲག་སེང་གེ་རྒྱབ་བསྣོལ་གྱི་བར། ས་པདྨ་འདབ་བརྒྱད་ཀྱི་སྟེང་། གནམ་འཁོར་ལོ་རྩིབས་བརྒྱད་ཀྱི་འོག །ཤིང་འཇའ་
ཚོན་གྱི་འོད་འབར་གྱི་གསེབ། རྩྭ་མེ་ཏོག་སྣ་ཚོགས་ཀྱི་གསེང་། གསོས་བདུད་རྩི་སྨན་གྱི་ཚལ། གནས་རིན་པོ་ཆེའི་མཁར། ཡུལ་དེའི་མིང་ནི་འོལ་མོ་ལུང་རིང་། མཁར་དེའི་
མིང་ནི་བར་པོ་སོ་བརྒྱད། གསས་མཁར་དེའི་མིང་ནི་ཤམ་པོ་ལྷ་རྩེ། གནས་དེ་ན་འཛམ་བུ་གླིང་གི་མི་གནས་ཏེ། མི་ལ་རིགས་བཞི་མཆིས་པ་ལས། རྒྱལ་པོའི་རིགས་སུ་

གཏོགས་པ་ཆེ་བ་དང་། རྗེའུ་རིགས་སུ་གཏོགས་པ་གཙང་མ་དང་། བྲམ་ཟེའི་རིགས་སུ་གཏོགས་པ་བཙུན་པ་དང་། རྨངས་ཀྱི་རིགས་སུ་གཏོགས་པ་གདོལ་པ་དང་
བཞིའོ། །ཡུལ་དེ་ན་ཀུན་ཚང་ཡང་། མཁར་དེའི་རྩེ་རྗེ་ནི། རུས་པའི་ན་དམུའོ། །རིགས་ནི་རྒྱལ་རིགས་སོ། །མིང་ནི་དམུ་རྒྱལ་ལན་གྱི་ཐེམ་པ་སྐས་སོ། །སྐྱེས་བུ་ཆེན་པོར་བཞུགས་
པས། རབ་ཏུ་སེམས་ཉིད་ཀློང་ན་བདེ། འགྲོ་བའི་དོན་ལ་བྱོན་པས། སེམས་ཅན་ལ་བུ་གཅིག་ཕ་ལྟར་བྱམས། དེའི་བཙུན་མོ་ནི་ཕྱྭ་ཨ་ལྟེ་ཁྱབ་པའི་སྲས་མོ་ཕྱྭ་བཟའ་ངང་
འབྲང་མས་བགྱི་ཏེ། དེ་ཡང་ཡབ་དང་མཚུངས་ཏེ། ཤིན་ཏུ་ངག་འཇམ་ཞིང་། རབ་ཏུ་ཁོང་དལ་སེམས་ཅན་སྐྱེ་འགྲོ་ལ་བྱམས་པའི་སེམས་དང་ལྡན། ཡབ་ཡུམ་དེ་གཉིས་འགྲོ་
བའི་དོན་ལ་དགོངས་ནས། སྐུ་སྤྲུལ་པས་དཔྱིད་ཟླ་ར་བའི་ཚེས་བརྒྱད་ལ། སྲས་རྒྱལ་བུ་གཅིག་སྐུ་འཁྲུངས་སོ། །འཁྲུངས་པའི་དུས་དེར་སེམས་ཅན་ཐམས་ཅད་ཀྱང་སྤྲོ་བ་སྐྱེས་ནས། 
ལ་ལ་ཡིས་སེལ་བཏབ། ལ་ལ་ཡིས་ཁྲུས་བྱས། ལ་ལ་ཡིས་གཡང་བླན། ལ་ལ་ཡིས་ལྷ་གསོལ། ཞང་པོ་ཕྱྭ་མཁར་རྗེ་ཐང་པོ་ཡིས། དུང་གི་གནམ་ཡོལ་དཀར་པོ་ལ། 

འབྲུག་ཁྱུང་གི་རིས་བཀྲ་བ། ཉི་ཟླའི་འོད་འབར་འདབ་གང་དབུ་ལ་བཅིངས་ནས་སྨོན་ལམ་བཏབ་པ། དམུ་རྒྱལ་གྱི་སྲས་རྒྱལ་བུ་ཁྱེད་ཀྱང་། ལྷ་སྲིད་སྡེ་བརྒྱད་ལ་བཀའ་བཙན་ཅིང་། སྐྱེ་འགྲོ་
སེམས་ཅན་གྱི་དོན་ནུས་པར་ཤོག་ཅིག་གསུངས་སོ། །རྒྱལ་བུ་དེ་ཡང་ཡབ་ཡུམ་དང་མཚུངས་པར་ཤིན་ཏུ་ཁོང་དལ་ཞིང་། རབ་ཏུ་ངག་འཇམ། བྲམ་ཟེའི་བུ་གསལ་ཁྱབ་འོད་ལྡན་གྱིས་མཚན་
བརྟག་པས་ཀྱང་། ཤིན་ཏུ་མཚན་བཟང་ཞིང་། རབ་ཏུ་ཡང་མཚན་བཟང་པར་བཅད། མིང་དང་མཚན་ཀྱང་མི་བོན་ལྷ་བོན་ཡོ་བོན་རྒྱལ་བོན་ཐོད་དཀར་དུ་བཏགས། སློབ་དཔོན་འཕྲུལ་གཤེན་
ངར་དྲག་ལས། འཕྲུལ་ངག་བདེན་པའི་བོན་བསླབས་ན། གཏོ་རྒྱུད་སྨྲ་རྒྱུད་ས་ལེ་མཁྱེན། དུས་དེ་ཙམ་ན་རྒྱལ་བུ་དེའི་གདུང་འཚོབ་པ། རྟེན་པའི་བཙུན་མོ་ཞིག་མ་མཆིས་ན། སྟོང་
ཁམས་སུ་བཙལ་བས་མ་རྙེད་དོ། །དེར་དགུང་ལོ་བཅུ་གསུམ་ལོན་ནས། ལྷ་སྲིན་འཐབ་པའི་གཟུ་མཛད་ཅིང་བཞུགས་ན། འཁོར་གྱི་དམ་པ་ཞིག་མི་གཉིས་རྒྱལ་བུ་ལ་མཇལ་ཟེར་
ནས་འཕྲིན་སྙན་དུ་ཞུས་ན། རྒྱལ་བུ་ཡང་བཞེངས་ནས་མི་གཉིས་ཀྱི་དྲུང་དུ་བཞུད། མི་གཉིས་ཀྱིས་ཞེ་ས་ལུགས་བཞིན་དུ་ཕུལ་ནས། རྒྱལ་བུ་ལ་འདི་སྐད་ཅེས་ཞུས་སོ། །བདག་ཅག་

གཉིས་ཕ་སྤད་ལགས་སོ། །ཡུལ་ནི་མཚོ་མུ་ལེ་སྟོང་ལྡན་ཧད་ཀྱི་འགྲམ་ན་ལགས་སོ། །ཁྱིམ་ནི་གྲོང་ཁྱེར་ལང་ལིང་གི་དབུས་ནས་མཆིས་སོ། །རྒྱལ་བུ་དང་ཞལ་མཇལ་
བ་ནི། ཁབ་ཀྱི་བཙུན་མོ་ཞིག་རྒྱལ་ཁམས་ན་སྒྲ་གཏོང་གིན་གདའ་བས་མ་རྙེད་མཆིས་ན། བདག་རིགས་ནི་དམངས་རིགས་ལགས་ན་ཡང༌། རྒྱལ་བུའི་བཙུན་མོ་རུང་བའི་བུ་མོ་ཁྱད་པར་འཕགས་
པ་ཅིག་བདོག་པས། རྒྱལ་བུའི་བཙུན་མོར་འབུལ་དུ་མཆིས་ན་བཀའ་གནང་འཚལ། དེ་སྐད་ཅེས་རྒྱལ་བུ་ལ་གསོལ་པས། རྒྱལ་བུའི་སྤྱན་གྱིས་གཟིགས་པས་ཀྱང་སྤྱན་མ་ལྟམ། 
ཐུགས་ཀྱི་དགོངས་པས་ཀྱང་ཡིད་མ་རངས། མི་གཉིས་པོ་ལ་འདི་སྐད་ཅེས་བཀའ་སྩལ་ཏོ། །ཨེ་མ་ཡ་མཚན་རྨད་རེ་ཆེ། ཕ་ནི་གཡས་ཞར་བུ་ནི་གཡོན་འཐེང༌། རིགས་ནི་དམངས་
རིགས་ཡིན། ཁྱོད་ལ་ངའི་ཁབ་ཏུ་བཞེས་སུ་རུང་བའི་བུ་མོ་སྐྱེས་པའི་ལུགས་མེད་ཀྱིས། མིའི་དྲུང་དུ་དེ་སྐད་མ་ཟེར་ཅིག་ངོ་ཚའོ། །ཁྱོད་ལ་བུ་མོ་ཁྱད་པར་ཅན་ཞིག་ཡོད་ན། ང་དབྱར་ཟླ་ར་
བའི་ཚེས་བཅོ་ལྔ་ལ། གྲོང་ཁྱེར་ལང་ལིང་དུ་གཤེགས་ནས། མཚོ་མུ་ལེ་སྟོང་ལྡན་ལ་སྐུ་ཁྲུས་བྱེད་དུ་ཕྱིན་ཙམ་ན། གྲོང་ཁྱེར་ལང་ལིང་གི་མི་རྣམས་ཀྱིས་མདུན་བསུ་ནས། ལ་ལ་

ནི་བསྐོར་བ་བྱེད། ལ་ལ་ནི་ལྷ་ཕྱག་འཚལ། ལ་ལ་ནི་མེ་ཏོག་འབུལ། ལ་ལ་ནི་ལྟད་མོ་བྱེད་ན། ཁྱོད་ཀྱི་བུ་མོ་ཁྱད་པར་ཅན་དེ་གང་ན་ཉལ། ཤིན་ཏུ་ཚོད་ཆུང་བ་གཉིས་སྣང་གིས་རབ་
ཏུ་གསང་དམ་དུ་གྱིས་ལ་ཕྱིར་ཆོས་ཤིག །ངའི་འཁོར་པས་ཐོས་ན་སྐྱོན་འབེབས་པར་འགྱུར་རོ། །གསུང་ནས་རྒྱལ་བུ་ཡང་བཞེངས་ནས་བཞུད་དོ། །མི་གཉིས་པོ་ཡང་ཡིད་ཆད་ནས་སོང་ངོ༌། །
དེར་ལྷ་སྲིན་སྡེ་བརྒྱད་ཀྱི་གཙོ་བོ་དང༌། འཁོར་པ་རྣམས་ཀྱི་མཆིས་ནས། རྒྱལ་བུ་ལགས། གཏམ་རེ་མང་། མི་དེ་གཉིས་སུ་ལགས། ཅི་མཆིད་ཞུས་པས། རྒྱལ་བུ་ཡང་ཤིན་ཏུ་ངོ་ཚ་
བར་གྱུར་ནས། བརྫུན་བསམ་ནས་བཀའ་སྩལ་པ། མི་དེ་གཉིས་ནི་ཤིན་ཏུ་ཉོན་མོངས་པའི་བྲམ་ཟེ་གྱ་ཉེས་གཉིས་གདའ་འོ། །བདག་ཅག་ལ་ནན་བསྐྱེད་ནས་རྫས་སློང་དུ་འོང་ན། 
བྱེས་སུ་སྦྱིན་རྒྱུ་མ་མཆིས་ནས། ཁྱིམ་དུ་ཤོག་ཅིག་པར་དུས་གསལ་ལོ། །དེ་ནས་ལྷ་སྲིན་སྡེ་བརྒྱད་ཀྱི་བསྡུམས་མཛད་ནས། སླར་འོལ་མོ་ལུང་རིང་དུ་གཤེགས་སོ། །ཡབ་ལ་
འདི་སྐད་ཅེས་གསོལ་ཏོ། །བདག་གིས་ལྷ་སྲིན་སྡེ་བརྒྱད་ཀྱི་བསྡུམས་བགྱིས་ན། ས་དེར་ཤིན་ཏུ་ཕྲ་ངན་པ་ཞིག་དང་མཇལ། མི་ཕ་སྤད་གཉིས་ཡིན་ཟེར་བ། ཕ་གཡས་ཞར་བ་

བུ་གཡོན་འཐེང་བ་དེའི་མཆིད་ནས། ཡུལ་ནི་མཚོ་མུ་ལེ་སྟོང་ལྡན་ཧད་ཀྱི་འགྲམ་ལགས། ཁྱིམ་ནི་གྲོང་ཁྱེར་ལང་ལིང་གི་དབུས་ན་མཆིས་སོ། །རིགས་ནི་དམངས་
ཀྱི་རིགས་སུ་གཏོགས་སོ། །རྒྱལ་བུ་ལ་ཁབ་མི་མངའ་བས། བདག་གི་བུ་མོ་བཙུན་མོར་འབུལ་བ་ཟེར་བ་ཞིག་བྱུང་ན་འདི་ཅི་ལགས། བདག་ནི་ཤིན་ཏུ་ངོ་ཚ་ནས། འཁོར་གྱི་དམ་
པ་རྣམས་ལ་ཡང་གསངས་ནས། ཡབ་ལ་ཞུས་པ་ལགས་སོ། །ཡབ་ཀྱི་ཞལ་ནས་ཕེ་ཤ་མི་སྲིད་པ་མ་ཡིན་ནོ། །(མི་དེ་གཉིས་ནི་ཕ་ངན་པ་མ་ལགས་སོ། །)ལྷའི་བུ་ལྟུང་བ་ཡང་སྲིད་
དོ། །དམྱལ་བའི་བུ་ཐར་པ་ཡང་སྲིད་དོ། །རྒྱལ་པོ་དམངས་སུ་བབས་པ་ཡང་སྲིད་དོ། །དམངས་ཀྱིས་རྒྱལ་ས་འཛིན་པ་ཡང་སྲིད་དོ། །མི་དེ་གཉིས་ནི་ཕྲ་ངན་པ་མ་ལགས་སོ། །གཡས་
ཞར་བ་ནི་ངན་སོང་གི་སྒོ་འགེགས་པ་ལགས་སོ། །གཡོན་འཐེང་བ་ནི་འགྲོ་བའི་དོན་བྱེད་པ་ལགས་སོ། །གཉེན་མཐོ་ལ་གདགས་ཟེར་བ་ནི། མཐོ་རིས་ཐར་པའི་རྩལ་ཡོད་པ་ལགས་སོ། །
བདག་གིས་ཀྱང་རྒྱལ་པོའི་གདུང་རྒྱུད་གཅེས་ནས། རྒྱལ་པོ་ལ་བཙུན་མོ་ཅིག་རྨད་བཏང་ནས་བཙལ་བའི་མ་རྙེད་དོ། །དེ་ལྟ་བུ་ནི་མི་སྲིད་པའི་བོན་ཅན་མ་ལགས་སོ། །སྲིད་པའི་

བོན་ཅན་ལགས་སོ། །ད་ཡང་རྒྱལ་བུ་མཚོ་ལ་ཁྲུས་བྱེད་དུ་གཤེགས་ཙམ་ན། གྲོང་ཁྱེར་ལང་ལིང་དུ་གཡེངས་ཀྱིས་རྩད་བཅད་པའི་རིགས་ཡིན་ནོ། །ཡབ་ཀྱིས་དེ་སྐད་ཅེས་བཀའ་སྩལ་པས། 
རྒྱལ་བུས་ཀྱང་བསམ་པས་དེ་ལྟར་ལགས་པར་དགོངས་ཏེ། རྒྱལ་བུ་ཉིད་དང་། འཁོར་པ་རྣམས་དང༌། རོལ་མོ་ཀུན་གྱི་བཅས་ནས་སྐུ་ཁྲུས་དུས་ཐུག་པས། གཟབས་ནས་མཛད་ཅིང་
བཞུགས་སོ། །སླད་ནས་དམངས་ཀྱི་མི་གཉིས་ཀྱིས་ཁྱིམ་དུ་སླར་ཕྱིན་ན། ཁྱིམ་བདག་མོས་དྲིས་པ། ལྷ་སྲིན་སྡེ་བརྒྱད་ཀྱི་མདུན་སར་ཁྱེད་ཕ་སྤད་གཉིས་ཀྱིས་ཕྱིན་ནམ། རྒྱལ་
བོན་ཐོད་དཀར་དང་ཞལ་མཇལ་ལམ། བུ་མོ་བཙུན་མོར་འབུལ་བ་གྲུབ་བམ། དེ་སྐད་ཅེས་དྲིས་པས། ཕྱིར་ལན་བཏབ་པ། བདག་ཅག་གིས་ལྷ་སྲིན་སྡེ་བརྒྱད་ཀྱི་མདུན་སར་མཆིས་སོ། །
རྒྱལ་བོན་ཐོད་དཀར་དང་ཞལ་གཡར་མཇལ་ལོ། །བུ་མོ་འབུལ་བའི་མཆིད་ཚིག་ཞུས་ནས། རྒྱལ་པོས་མ་གནང་སྟེ། བཀའ་སྩལ་པ། ཕ་ནི་གཡས་ཞར། བུ་ནི་གཡོན་འཐེང༌། རིགས་ནི་
དམངས་ཀྱི་རིགས་སུ་གཏོགས། །ཁྱོད་ལ་ངའི་ཁབ་ཏུ་བཞེས་སུ་རུང་བའི་བུ་མོ་ཞིག་མི་སྐྱེ་ངེས་ཀྱིས། ཤིན་ཏུ་ཚོད་ཆུང་བའི་མི་གཉིས་སྣང་གིས། རབ་ཏུ་གསང་དམ་པར་གྱིས་ལ་སོང་ཤིག་

གསུངས་ནས་རྒྱལ་བུ་ཡང་བཞེངས་ནས་མདུན་སར་བཞུད་དོ། །བདག་ཅག་ཕ་སྤད་གཉིས་ཀྱང་ལངས་ནས་མཆིས། ཡི་མུག་ག་ཆད་འབུབ་ཅིང་གན་ཞིང་ད་ལྟ་མཆིས་པ་
ལགས། དེ་སྐད་ཅེས་གསོལ་པ་དང༌། མ་ནི་བུ་མོ་འབུལ་བར་མ་གྲུབ་པས་ངུས་སོ། །བུ་མོ་ནི་རྒྱལ་བུའི་(མངན་)རྔན་ཚིག་ལ་ངོ་མཚར་སྐྱེས་ནས་དགོད་དོ། །ཕ་ནི་ཐང་ཆད་ནས་འཁུན་ནོ། །
བུས་སྨྲས་པ། བུད་མེད་བྱ་བ་ལས་ཀྱི་སྲིན་མོ་ཡིན། །ཆགས་པའི་གཞི་མ་ཆེ་བས་འདྲེའི་རིགས་སུ་གཏོགས། །ཞེན་པའི་འདོད་ཆགས་དྲག་པས་མངལ་གྱི་གྲོང་ཁྱེར་བརྒྱུད། །རྒྱལ་བུ་
མག་པར་ཐོབ་པ་ཤིན་ཏུ་དཀའ། །བུ་མོ་དམངས་ལ་བྱིན་ན་རབ་ཏུ་བཙུན། །མ་ངུ་མ་རྒོད་ཟ་ཆུ་སྙུར་(མྱུར་)ལ་གྱིས། །དེ་སྐད་ཅེས་སྨྲས་པ་དང༌། བུའི་གྲོས་ལ་བསྡུས་སོ། །ནང་པར་ཕ་ན་རེ་དམངས་ལ་
ཤོར་གྱི་དོགས་ནས་བཅོ་ལྔ་ཁང་པར་སྦས། རྒྱལ་པོའི་ཁབ་ཏུ་ཕུལ་བས་མངན་མཚང་ཕྱིར་ལ་རྫོགས། །སྦས་ནས་ཅི་བགྱི་ཐང་ལ་དབྱུང་བའི་རིགས། །འདོད་པ་འབྱུང་ན་ཐད་ཀ་མ་ལ་སྦྱིན། །
བུ་མོས་སྨྲས་པ། ཀྱེ་ཡབ་ཅིག་ལགས། འཚོང་དུ་སོང་ན་རིན་ཆེན་གསེར་ཡང་ལོད། །བུ་མོ་ཕག་ཚོང་བྱས་ན་ག་ན་ལོམ། །རྒྱལ་པོའི་ཁབ་བས་དམངས་ཀྱང་མི་འདོད་ངེས། །

བཅོ་ལྔ་སྦ་རུ་རུང་ན་ཟླ་ཅིག་ངང་རེ་ཐུང༌། །དགུང་ཟླ་ཕྱི་མའི་ཉ་ལ་རྒྱལ་བུ་ཁྲུས་ལ་འབྱོན། །དེ་ལ་སྟེང་གི་ལྷ་དང་འོག་གི་ཀླུ་ཡང་འཚོགས། །བདག་ཀྱང་དེ་ལ་ལྟད་མོ་ལྟ་རུ་མཆི། །
དེའི་གོང་དུ་ཡབ་གཅིག་དེ་སྐད་བཀའ་མ་སྩལ། །བུ་མོས་དེ་སྐད་ཅེས་སྨྲས་པས། ཡབ་ཡུམ་གྱིས་ཀྱང་དེ་ལྟར་གྲོས་ཀྱིས་བཅད་དོ། །དེ་ནས་རྒྱལ་བུ་ཉིད་དང་འཁོར་པ་དང་རོལ་མོ་གུན་
གྱི་བཅས་རྫོགས་པས། འཇིག་རྟེན་གྱིས་ཁམས་ལྷོ་ཕྱོགས་ཀྱི་གླིང༌། མཚོ་མུ་ལེ་སྟོང་ལྡན་ཧད་ཀྱི་འགྲམ་ནང་དུ་སྐུ་ཁྲུས་ལ་གཤེགས་སོ། །འཁོར་པ་མང་པོས་ཀྱང་། ལ་ལ་ནི་སེལ་
འདེབས། ལ་ལ་ནི་ཁྲུས་གསོལ། ལ་ལ་ནི་ཚན་འཐོར། ལ་ལ་ནི་གླུད་གཏོང༌། ལ་ལ་ནི་ཕྱྭ་ལྡོན། ལ་ལ་ནི་གཡང་སྐྱོབ། ལ་ལ་ནི་རྔ་བརྡུང༌། ལ་ལ་ནི་གཤང་འཁྲོལ། ལ་ལ་ནི་དུང་
འབུད། ལ་ལ་ནི་སྤོས་གཏོང་། ལ་ལ་ནི་དར་ཕྱར། སྟེང་གི་ལྷ་དང༌། འོག་གི་ཀླུ་དང༌། བར་གྱི་མི་རྣམས་ཀྱང༌། ལ་ལ་ནི་རོལ་མོ་བསྒྱུར། ལ་ལ་ནི་ལྷ་ཕྱག་འཚལ། ལ་ལ་ནི་བསྐོར་
བ་བྱེད། ལ་ལ་ནི་མེ་ཏོག་འབུལ། གསེར་གྱི་ཤིང་རྟ་འཁོར་ལོ་བརྒྱད་པ་ལ་ཆིབས། སྟག་དང་། གཡག་དང་། སེང་གེ་དང༌། གླང་པོ་ཆེ་རྣམས་ཀྱིས་ཕྱོགས་བཞིའི་མཐའ་མནན་ནས་

གཤེགས་སོ། །གྲོང་ཁྱེར་ལ་སྐུས་བཅགས། ལང་ལིང་ཕོག་གསུམ་བསྐོར་བའི་ཕྱི་ཏ་མ་ལ། རྒྱལ་བུའི་གྲོང་ཁྱེར་གྱི་དབུས་སུ་གཟིགས་ནས། གསུང་ཕྱུང་ནས་ལྷག་
ལྷག་བཞད་དོ། །འཁོར་གྱི་དམ་པ་བྲམ་ཟེ་གསལ་ཁྱབ་འོད་ལྡན་གྱིས་ཞུས་པ། སྟེང་གི་ལྷ་དང་འོག་གི་ཀླུ་དང་བར་གྱི་མི་རྣམས་ཀྱིས། མཛེས་པའི་རོལ་མོ་བསྒྱུར་ཅིང༌། །གུས་པའི་
ཞབས་འབྲེང་བགྱིས་ཀྱང༌། ཤིན་ཏུ་ཐུགས་རངས་ན། ཞལ་གྱིས་འཛུམ་པ་མི་མཛད་པར། གྲོང་ཁྱེར་གྱི་དབུས་སུ་གཟིགས་ནས་ལྷག་ལྷག་ཏུ་བཞད་པ་ངོ་མཚར་དུ་ཆེ་བ་ཅི་གཟིགས། དེ་སྐད་
ཅེས་གསོལ་པས། རྒྱལ་བུའི་བཀའ་སྩལ་པ། འཁོར་གྱི་དམ་པ་བྲམ་ཟེ་གསལ་ཁྱབ་འོད་ལྡན། གྲོང་ཁྱེར་ལང་ལིང་གི་དབུས་མཁར་སྐྱ་བོའི་རྩེ་ལ། ཁྱད་པར་དུ་འཕགས་པའི་བུད་མེད་ཅིག་
སྣང༌། མིའི་བུ་མོ། ཀླུའི་སྲས་མོ་ཅིག་ཡིན་ནམ། ཀླུའི་མི་སྲས་ནམ་མཁའི་ལྷ་མོ་ཅིག་ཡིན་ནམ། དེ་ལ་ངོ་མཚར་སྐྱེས་ནས་དགོད་པ་ཡིན་ནོ། །བྲམ་ཟེས་ཤིང་རྟའི་ཟུར་ནས་བལྟས་པས། 
གྲོང་ཁྱེར་དབུས་མཁར་གྱི་རྩེ་ལ་བུད་མེད་འདུག་པ་མཐོང་ནས། རྒྱལ་བུ་ལགས་གསུངས་པ་མེད་དོ། །སེམས་ཅན་ཕྱི་མ་དང་ཁྱད་པར་ཡོད་པ་ཅིག་གདའ་འོ། །རྒྱལ་པོའི་ཁབ་ཏུ་བཞེས་ན་ཡང་

ངོ་མཚར་དུ་ཆེ་བ་ཅིག་གདའ་འོ། །ཕྱིའི་མཚན་བརྟགས་པས་ཡང༌། ཟླ་བ་ལ་ཉི་མ་ཤར་བ་འདྲ་བས། ཉི་འབར་མ་བྱ་བའི་རིགས་ཤིག་ལགས་སོ། །ཉི་མ་ལ་ཟླ་བ་ཤར་བ་འདྲ་བས་ཀྱང་། ཟླ་འོད་
མ་བྱ་བའི་རིགས་ཤིག་ལགས་སོ། །འཇའ་ཚོན་ལ་སྐར་མ་བཀོད་པ་འདྲ་བས། ཟེར་འཕྲོ་མ་བྱ་བའི་རིགས་ཤིག་ལགས་སོ། །ནམ་མཁའ་ལ་འཇའ་ཚོན་ཤར་བ་འདྲ་བས། འཇའ་འཁྱུག་མ་
བྱ་བའི་རིགས་ཤིག་ལགས་སོ། །མཚན་ཡང་ཤིན་ཏུ་བཟང་བ་ཞིག་གདའ་འོ། །འཁོར་བ་ཐམས་ཅད་ཀྱང༌ཤིང་རྟ་ཡང་མ་དྲང་། སྒྲ་དང་གཟུགས་ཀྱི་རོལ་མོ་ཀུན་ཀྱང་འཕྲོ་ཆོད་ལ་བཞུགས་ཤིག །བདག་
གིས་མཁར་གྱི་རྩར་ཕྱིན་ལ། བུད་མེད་ཕ་གིས་རྩད་བཅད་ཀྱིས་ཟེར་ནས་ཤིང་རྟ་ལ་བྲམ་ཟེ་བབ་ནས་སོང་ངོ༌། །མཁར་གྱི་རྩར་ཕྱིན་ནས་འདི་སྐད་ཅེས་སྨྲས་སོ། །མཁར་གྱི་རྩེ་ལ་འདུག་པའི་བུ་མོ་
ཁྱོད་ཀྱི་ཕ་ནི་གང་ཡིན། མ་ནི་གང་ཡིན། ཁྱོད་རང་ནི་གང་ཡིན། རིགས་ནི་གང་དུ་གཏོགས་གླེངས་པས། བུ་མོས་ལན་མ་བཏབ་པར་ཕྱིར་འདས་ཏེ་སོང་ངོ༌། །བྲམ་ཟེས་གྲོང་ཁྱེར་གྱི་མི་རྣམས་
ལ་དྲིས་པས་ཀྱང༌། མི་རྣམས་ན་རེ་ཕ་ནི་ས་ལ། མ་ནི་འགིར་ཏི། བུ་ནི་གསལ་ཁྱབ། བུ་མོ་ནི་སྔ་ན་དེ་ལྟ་བུ་མ་མཆིས་སོ། །དེ་ནས་བྲམ་ཟེས་སླར་ལོག་ནས། རྒྱལ་བུ་ལ་དེ་སྐད་ཅེས་

གསོལ་ཏོ། །རྒྱལ་བུའི་ཞལ་ནས་ང་མཚོ་ལ་ཁྲུས་ལ་འགྲོ་ཡིས། ཁྱོད་འདིར་འདུག་ལ་ཕ་མིང་དང་འཕྲོད་ལ། །དམངས་ཀྱི་མ་རླབས་གྱིན་ཤིན་ཏུ་མཚན་བཟང་ན། །ཁབ་
ཏུ་བཞེས་ཀྱིས་ཆད་སྙེགས་གྱིས་ལ་ཤོག་གསུངས་ནས་རྒྱ་མཚོ་ལ་ཁྲུས་ལ་གཤེགས་སོ། །བྲམ་ཟེ་ཡང་མཁར་གྱི་རྩར་ཕྱིན་ནས་མཁར་བདག་སྒོར་ཤོག་ཅེས་བོས་པས། ཁྱེའུ་འཐེང་པོ་ཞིག་
བྱུང་ནས། བྲམ་ཟེ་མཁར་ཏུ་གཤེགས་ཟེར་ནས། དེར་ཁྱིམ་དུ་ཕྱིན་ནས་བལྟས་པས། བུ་མོ་དེའི་འོད་ནི་རིན་པོ་ཆེ་སྣ་ལྔའི་འོད་དུ་འབར་ཞིང་སྣང་ངོ༌། །བྲམ་ཟེ་ཡང་ཆགས་པ་སྐྱེས་ནས་མྱོས་སོ། །
བཟའ་ཚོ་རྣམས་ཀྱིས་ཟས་སྐོམ་བདའ་དགུ་དྲངས་སོ། །བྲམ་ཟེས་གསོལ་པ། ཁྱོད་ཀྱི་བུ་མོ་འདི་ཤིན་ཏུ་མཚན་དང་ལྡན་པས། དམངས་ཀྱིས་མ་བརླབས་ན། རྒྱལ་པོའི་ཁབ་ཏུ་དབུལ་དགོས་སོ། །
དེ་སྐད་ཅེས་སྨྲས་པས། ཕས་ལན་བཏབ་པས་བྲམ་ཟེ་རྒད་པོ་ཁྱོད་ཀྱང་ཅི་མི་གསུངས། བདག་གི་བུ་མོ་རྒྱལ་པོས་མི་བཞེད་ངེས། །ལྷ་སྲིན་སྡེ་བརྒྱད་མདུན་སར་ཕུལ་བས་མངན་འཚངས་
སླར་ལ་རྫོགས། །བུས་སྨྲས་པ་དམངས་ཀྱིས་རྒྱལ་པོའི་ཞབས་ནས་ཐེག་པ་རབ་ཏུ་དཀའ། །རྒྱལ་པོའི་བཀའ་ཡིས་རྨད་ན་བདག་ལ་དབང་རྒྱུ་མེད། །བྲམ་ཟེའི་རང་ཤེས་ཡིན་ན་ཁ་ལས་ཆེ། །

མས་སྨྲས་པ། རྒྱལ་པོས་བཞེད་ན་ཅི་སྟེ་མི་འབུལ་ལགས། །བྲམ་ཟེའི་གྲུབ་ན་རབ་མཆོག་རྒྱལ་བ་ཡིན། །བདག་ཅག་འཁོར་པ་ཙམ་ཡང་ཞབས་ཏོག་བགྱིས། །དུས་ལ་བབ་པོ་བྲམ་
ཟེ་སྐྱེས་བུ་རིམས། །བུ་མོས་སྨྲས་པ། རྒྱལ་པོའི་གྲོང་ཁྱེར་ཞབས་ཀྱིས་འཆག་ཙམ་ན། །ལྷ་དང་ཀླུ་དང་མི་དང་ལ་སོགས་པ་ནི། །འཁོར་པ་རབ་ཏུ་རྒྱ་ཆེ་གྲངས་མང་ཡང༌། །རྒྱལ་བུའི་
ཞལ་ཏ་མཛད་པ་བྲམ་ཟེ་རྒད་པོ་ལགས། །སྙིང་ནས་བཀའ་ཡིས་རྨེད་ན་ཕ་མ་རྒྱལ་སར་ཕྱུངས། །འོས་པ་ཙམ་ན་བྲམ་ཟེ་ཞལ་དྲོན་ཆེ། །དེ་སྐད་ཅེས་སྨྲས་པས། བུ་མོའི་གྲོས་ལ་བསྡུས་
ནས། བྲམ་ཟེ་ཡང་ལངས་ནས་སོང་ངོ༌། །བྲམ་ཟེས་རྒྱལ་བུའི་སྤྱན་སྔར་མཆིས་ནས། འདི་སྐད་ཅེས་གསོལ་ཏོ། །ཀྱེ་རྒྱལ་བུ་ལགས། བདག་གིས་དེ་རིང་གི་མཁར་དེའི་ནང་དུ་མཆིས་སོ། །བུ་
མོ་དེའི་ཕ་མིང་དང་ཡང་མཇལ་ལོ། །གཏུགས་ནས་མཚན་ཡང་བཏགས་སོ། །བུ་མོ་ནི་ཤིན་ཏུ་ཡང་སྐྱེས་ལེགས་ལ་མཚན་དང་རབ་ཏུ་ལྡན་པ་ཞིག་གདའ་འོ། །རྒྱལ་པོའི་ཁབ་ཏུ་
དབུལ་དགོས་བགྱིས་ན། མ་ནི་ཤིན་ཏུ་ཡང་དྲང་བར་གདའ་འོ། །ཕ་མིང་གཉིས་ནི་ཤིན་ཏུ་ཡང་མི་དྲང་གདའ་འོ། །སྔོན་དུ་ཡང་ལྷ་སྲིན་གྱི་མདུན་སར་ཕུལ་བས་སླར་ལ་མངན་བགྲང་མཆིད་ནས་

ཡི་ཆད་ནས་གདའ་འོ། །བུ་མོ་ཉིད་ཀྱིས་སྨྲས་པ། སྙིང་ནས་བཀའ་ཡིས་རྨེད་ན་ཕ་མ་རྒྱལ་སར་ཕྱུང་མཆིད་ནས་གདའ་འོ། །ད་རྒྱལ་བུའི་ཐུགས་ལ་ཇི་ལྟར་དགོངས། དེ་སྐད་
ཅེས་བྲམ་ཟེས་གསོལ་ཏོ། །རྒྱལ་བུ་བཞད་ནས་གང་རོལ་དུ་དེ་ལྟ་བུ་ཞིག་ཡོད་ན་དེར་དེ་ཡིན་ཨང༌། གཉེན་ཟླ་ངན་ན་རང་ཅག་དམས་པ་ཡིན། །རྒྱལ་སར་ཕྱུང་བར་གྲོས་ཀྱིས་རྦད་ཀྱི་ཆོད། །
བུ་མོ་དམངས་ཀྱིས་བརླབས་ན་བདག་དང་འགྲོགས་དབང་མེད། །ཕ་མ་དོ་མོད་རྒྱལ་སར་ཕྱུང་ལ་ནང་པར་དབུལ་གྲོས་གྱིས། །དེ་སྐད་གསུངས་ནས་རྒྱལ་བུ་ཡང་སྔོན་གྱི་མངན་ལ་གནོང་ནས། 
རྒྱལ་བུ་གྲོས་ཐབས་སུ་བཞུད་པར་གྲོས་ཀྱིས་བཅད་ནས། འཁོར་པ་རྣམས་དང་བློན་པོའི་ཚོགས་དང༌། དམག་མིའི་ཚོགས་དང༌། རོལ་མོའི་ཚོགས་རྣམས་ཕྱེད་ཕྱེད་བགོས་ནས། རྒྱལ་བུ་འོལ་
མོ་ལུང་རིང་དུ་གཤེགས་སོ། །བྲམ་ཟེ་དྲངས་པ་རྣམས་ནི་གྲོང་ཁྱེར་ལང་ལིང་དུ་གཤེགས་སོ། །རྒྱལ་བུ་ཡང་འོལ་མོ་ལུང་རིང་དུ་ཕྱིན་ནས། སང་གི་ཉིན་མོ་ལ་བཙུན་མོ་འོང་བར་ཡབ་ཡུམ་
ལ་ཞུས་སོ། །ཡབ་ཡུམ་ཡང་དགྱེས་ནས་སྣ་གཅོག་པའི་བོན་པོ། གཡང་ལྡོན་པའི་བོན་པོ། དམུ་ཐག་འདོགས་པའི་བོན་པོ། ཞལ་དྲོ་འདྲེན་པའི་གྲོགས་པོ་རྣམས་སྤྱན་དྲངས་སོ། །ཡུལ་

དེའི་མི་རྣམས་ཀྱང༌ལྟད་མོ་བལྟ་བ་དང་། སུན་མ་ལ་རབ་ཏུ་གཟེངས་སོ། །དེ་ནས་བྲམ་ཟེ་གསལ་ཁྱབ་འོངས་ནས། གྲོང་ཁྱེར་ལང་ལིང་གི་མི་རྣམས་ལ། སྒྲ་བཏང་ནས་མདུན་མ་བསྡུས་སོ། །དེ་ནས་
འདི་སྐད་ཅེས་སྨྲས་སོ། །ཀྭ་མི་རྣམས་ས་ལ་ནི་རྒྱལ་པོར་ཕྱུང་བ་ལགས་སོ། །འགིར་ཏི་ནི་རྒྱལ་མོར་ཕྱུང་བ་ལགས་སོ། །གསལ་ཁྱབ་ནི་རྒྱལ་བུར་ཕྱུང་བ་ལགས་སོ། །བུ་མོ་ནི་རྒྱལ་པོའི་
ཁབ་ཏུ་ཕུལ་བ་ལགས་སོ། །བློན་པོ་དང་དམག་མི་འདི་རྣམས་ནི། རྒྱལ་པོ་ས་ལའི་རྒྱལ་རྐྱེན་དུ་འབུལ་བ་ལགས་སོ། །མི་ཁྱེད་རྣམས་ཀྱིས་ཀྱང་ཞབས་ནས་ཐེག་ཅིག །སང་གི་གདུགས་
ལ་ཡང་བུ་མོ་རྒྱལ་པོ་ལ་འབུལ་བའི། ཁྱེད་ཀྱང་ཞབས་འབྲེང་དང་སྐུ་རྐྱེན་ལ་ཆས་དགོས་སོ། །དེ་སྐད་ཅེས་སྨྲས་པས། གྲོང་ཁྱེར་ལང་ལིང་གི་མི་རྣམས་འདུས་ནས་གྲོས་བྱས་པས། རྒྱལ་པོའི་
བཀས་ཡིས་བཅད་ནས། ས་ལའི་ཞབས་ཏོག་བགྱི་བར་བཅད་དོ། །བུ་མོ་ལ་ཡང་རྫོངས་བཏབ་ལ་ཞབས་འབྲེང་དང་སྐྱེལ་མ་བགྱི་བར་བཅད་དོ། །བྲམ་ཟེ་ལ་ཡང་དེ་སྐད་ཅེས་གསོལ་
ཏོ། །རྒྱལ་པོ་ས་ལས་ཀྱང༌སྲིད་པའི་བོན་པོ་སྤྱན་དྲངས་ནས། མིང་སྲིང་གི་དཔལ་བགོས་སོ། །ཕྱྭ་གཡང་བླན་ནས་ལྷ་གསོལ་ལོ། །གྲོང་ཁྱེར་གྱི་མི་རྣམས་ཀྱིས་ཀྱང༌། སྐྲ་ཚར་རེ་ལ་

གཡུ་འཕྲེང་རེ་བཏགས་སོ། །བྲམ་ཟེས་བག་མའི་ཞོན་རྟ་ནི། གསེར་གྱི་ཤིང་རྟ་འཁོར་ལོ་བཞི་པ་ཞིག་ལ་སྐྱོན། དར་དང་ཟ་འོག་གི་སྦུབས་སུ་བཅུག་ནས། གྲོང་ཁྱེར་གྱི་མི་རྣམས་
ཀྱིས་དཔྱད་པས། མི་རྣམས་ཀྱང་འོད་ཀྱིས་འཚིགས་པ་ཁོ་ན་འདྲའོ། །གྲོང་ཁྱེར་གྱི་ཁྱེའུ་སྲིད་ལ་མཁས་པོ་ཞེས་བྱ་བས། རྒྱལ་པོ་ལ་སྙན་འཕྲ་གསོལ་ཏེ། རྒྱལ་པོ་ལགས། ཁྱོད་ཀྱི་
སྲས་མོ་འདི་ནི། གནས་འདི་རུ་སྐྱེས་པ་ཡབ་ཡུམ་དེ་ཨ་ཅང་ཡང་ཆེ་སྟེ། བདག་ཅག་རྣམས་ཀྱིས་ཀྱང་བསོད་ནམས་ལགས་སོ། །རིན་གྱི་བབས་ཤིག་མ་ཕབ་པར་གཏང་དུ་ཕོངས་པ་
ཞིག་གདའ་ན། རྒྱལ་སར་ཕྱིན་པ་ནི་རབ་ཏུ་ཡང་བཟང་སྟེ། རིན་དུ་རིན་པོ་ཆེ་གླང་པོ་ཆེ་བརྒྱའི་ཁལ་དབབ་འཚལ། མིའི་རྒྱལ་པོས་རིན་ཐང་མ་ཐེག་ནས། ལྷ་ཀླུའི་རྒྱལ་པོ་
ཞིག་ལ་ཕུལ་ན། བདག་ཅག་གྲོང་ཁྱེར་གྱི་མི་རྣམས་ཙམ་ཡང་རྒྱལ་སར་སླེབས་པར་ངེས་སོ། །དེ་སྐད་ཅེས་གསོལ་བས། རྒྱལ་པོ་ས་ལ་ཡང་མཉེས་ནས་ཁྱེའུ་སྲིད་ལ་མཁས་པོས་
སྨྲས་པ་ཤིན་ཏུ་ལེགས་སོ། །གསུངས་ནས་བྲམ་ཟེ་ལ་བཀའ་སྩལ་པ། བདག་གི་བུ་མོ་འདི་ལྷ་དང་ཀླུའི་རྒྱལ་པོ་ལ་ཕུལ་ན་ནི། གྲོང་ཁྱེར་གྱི་མི་རྣམས་ཀྱང་རྒྱལ་སར་ཕྱིན་སྟེ་

མཆི་ན། རིན་གྱི་བབས་ཆུང་པས་རིན་པོ་ཆེ་གླང་པོ་ཆེ་བརྒྱའི་ཁལ་སྦྱིན་དགོས་ཞེས་བཀའ་སྩལ་པས། བྲམ་ཟེས་སླར་གསོལ་པ། བག་མ་རྟ་ལ་ཞོན་ནས་རིན་འབེབས་ཨེ་རེ་
འཆི། དམངས་རིགས་རྒྱལ་སར་ཕྱུང་པ་རིན་གྱི་དམ་པ་ལགས། མི་ལུས་གཙང་མ་ཐོབ་པའི་རྒྱལ་པོ་ནི། ལྷ་ཀླུའི་རྒྱལ་པོ་བས་ཀྱང་སྐུའི་བསོད་ནམས་ཆེ། རྒྱལ་སྲིད་རིན་པོ་ཆེའི་
དཀོར་མཛོད་ན། རིན་ཆེན་ཉིད་ཀྱང་ཆུའི་གྲམ་པ་འདྲ། གྲོང་ཁྱེར་མི་རྣམས་ཙམ་ཡང་ཕྱུག་པོར་འགྲོ་བའི་ནོར། བན་གླང་བརྒྱའི་ཁལ་དུ་རིན་ཆེན་སྣ་ལྔ་བཀལ། གྲོང་ཁྱེར་མི་རྣམས་
དག་ལ་བསྐུར་ནས་བཏང༌ཟེར་ནས་ཁས་བླངས་སོ། །དེ་ནས་གྲོང་ཁྱེར་གྱི་མི་རྣམས་ཀྱིས་ཁྱེའུ་གཙང་མ་དང༌བུ་མོ་གཙང་མ་རྣམས་ཀྱིས་སྐྱེལ་མ་བྱས་ཏེ། རྒྱལ་པོ་ལ་འབུལ་དུ་གཤེགས་སོ། །
དེར་འོལ་མོ་ལུང་རིང་གི་ས་སྐས་ཅིག་ལ་ཕྱིན་ཙམ་ན། རྨངས་རིགས་ཀྱི་ཁྱེའུ་གཙང་མ་དང་། བུ་མོ་གཙང་མ་བརྒྱ་ཡིས་དར་དཀར་གྱི་གཡབ་མོས་བསུའོ། །དེ་ནས་ཡང་ས་སྐས་གཉིས་ལ་ཕྱིན་
ཙམ་ན། རྗེའུ་རིགས་ཀྱི་ཁྱེའུ་གཙང་མ་དང་བུ་མོ་གཙང་མ་བརྒྱའི་མཚལ་སྤོས་ཀྱི་དུད་པས་བསུའོ། །དེ་ནས་ཡང་ས་སྐས་གསུམ་པ་ལ་ཕྱིན་ཙམ་ན། བྲམ་ཟེའི་རིགས་ཀྱི་ཁྱེའུ་གཙང་མ་དང༌བུ་

མོ་གཙང་མ་རྣམས་ཀྱིས་ཀྱང་། སྐུ་ཁྲུས་དང་གཙང་ཚན་གྱིས་བསུའོ། །དེ་ནས་སྣེའུ་འཕྲང་ཁྱུད་ཕྱི་རུ་བཀྲ་ཤིས་ཀྱི་སྣ་བོན་བོས། བདུད་ནི་གཅོད་དོ། །སྲི་ནི་མནན་ནོ། །བྱུར་ནི་ཕུད་དོ། །
འདྲེ་ནི་བཀར་རོ། །ལྷ་ནི་གསོལ་ལོ། །དཔལ་ནི་སྐྱབས་སོ། །དེ་ནས་རྒྱལ་རིགས་ཀྱི་མི་རྣམས་ཀྱིས་གཡང་ཆ་སྣ་ཚོགས་ཐོགས་ནས་བསུའོ། །དེ་ནས་རིན་པོ་ཆེ་འབར་བའི་མཁར་བར་པོ་སོ་བརྒྱད་
ཀྱི་ནང་དུ་ཕྱིན་ནས། བག་མའི་མིང་ཡང་ལྷ་བོན་པོས་མི་ཕྱི་ལྷ་ཕྱི་ན། ཡོ་ཕྱི་རྒྱལ་བཞད་མར་བཏགས་ནས། གཡུ་ཁྲི་སྔོན་པོ་ལ་བཞག་གོ། །གསེར་ཁྲི་སེར་པོ་ལ་མི་བོན་ལྷ་བོན་ན། 
རྒྱལ་བོན་ཐོད་དཀར་སྤྱན་དྲངས་ནས་བཞུགས་སོ། །དེ་ནས་སྨོན་ལམ་ལྷས་བཏབ་བོ། །ཞལ་དྲོ་ཀླུས་བྱིན། དམུ་ཐག་དམུས་བཏགས། ཕྱྭ་གཡང་ཕྱས་བླན། དེ་ལྟར་སྟངས་དབྱལ་དུ་འཚོགས་སོ། །ནང་
པར་བྲམ་ཟེ་གསལ་ཁྱབ་འོད་ལྡན་གྱིས། རྒྱལ་བུའི་སྤྱན་སྔར་མཆིས་ནས་འདི་སྐད་ཅེས་གསོལ་ཏོ། །རྒྱལ་བུ་ལགས། རྒྱལ་པོ་ས་ལས་སྲས་མོ་ལ་རིན་བསྐྱར་ནས་ཕབ་པ། རིན་པོ་ཆེ་
སྣ་ལྔ་ལ་བན་གླང་བརྒྱའི་ཁལ་འདོད་པར་བཀའ་སྩལ་པས། བདག་གིས་ཀྱང་གཡར་གྱིས་བླངས། གྲོང་ཁྱེར་གྱི་མི་རྣམས་ལ་རྫངས་པར་ཆད། དེ་སྐད་ཅེས་བྲམ་ཟེས་གསོལ་པས། རྒྱལ་

བུའི་བཀའ་སྩལ་པ། འོ་ན་ཁྱོད་ཤམ་པོ་ལྷ་རྩེའི་བྱང་ཕྱོགས་ན། རིན་པོ་ཆེའི་རི་ལ་ལྕགས་ཀྱི་སྒོ་ཆེན་པོ་ཞིག་བཙུགས་པའི་སྒོ་ཀ་ན། ལྕགས་ཀྱི་མི་ཆེན་པོ་ཞིག་ལ། རིན་པོ་ཆེའི་འོད་
ཕྱོགས་བཞིར་འཕྲོ་བ། སྤྱན་ནི་བཟློག །ཞལ་ནི་གདངས། ཚེམས་ནི་གཙིགས། ཕྱག་ནི་གདེངས། ཞབས་ནི་བགྲད། ཕྱག་ན་གནམ་ལྕགས་དབལ་གྱི་གྱད་རྡོ་དྲག་རྩལ་ཐོག་གི་ཚ་ཚྭ་འཕྲོ་བ་
བསྣམས་པ་དེས་གང་ལ་རྒྱབ་ཀྱང་དུབ་བུར་གཏོང་ངོ༌། །དེའི་སྤྱན་ལམ་དུ་སོང་ལ། ཤིང་ཏོག་གི་འབྲས་བུ་དང༌། མེ་ཏོག་གི་སྣ་དྲངས་དང༌། གསེར་དངུལ་གྱི་ཞོགས་མས་མཆོད་ཅིང་ཕྱག་བགྱིས་ལ། འདི་སྐད་ཅེས་
སྨྲོས་ཤིག །རྒྱལ་པོས་བཙུན་མོའི་རིན་དུ་རིན་ཆེན་ཁལ་བརྒྱ་ཕབ། །ཁལ་དང་རིན་ཆེན་གཉིས་ཀར་ཁྱོད་ཀྱིས་རྫངས་དགོས་སྐད། །རྒྱལ་པོའི་གདུང་རྒྱུད་ཆད་ན་ནོར་གྱིས་ཅི་བགྱིད་མཆིས། །དེ་སྐད་ཅེས་
ཞུ་ལ་སོངས་དང༌། ཡུལ་དེ་ན་རི་ལུང་ཀུན་ཀ་རིན་ཆེན་གླིང་དུ་འདུག །ས་རྡོ་བྱ་བ་འདོད་ཀྱང༌མིང་མི་སྲིད། བན་གླང་བརྒྱའི་ཁལ་བས་སྟོང་གི་ཁལ་ཡང་ཅི་དཀའ་སྟེ། རིན་གྱི་བབས་བསལ་ཡིན་
པས་བན་གླང་ཁལ་བརྒྱ་བསྐུར། དེ་ནས་བྲམ་ཟེ་གསལ་ཁྱབ་འོད་ལྡན་གྱིས། བག་མའི་སྐྱེལ་མ་རྣམས་ཁྲིད་དེ། གསས་མཁར་ཤམ་པོ་ལྷ་རྩེའི་བྱང་ཕྱོགས་སུ་བྱོན་ནས། རྒྱལ་པོའི་གསུངས་

པ་དང་མཐུན་པར རིན་པོ་ཆེའི་རི་ལ། ལྕགས་ཀྱི་སྒོ་བཙུགས་པའི་སྒོ་ཀ་ན། ཤིན་ཏུ་སྐྱི་འཇིགས་པའི་མི་ཅིག་གདའ་ནས། རྒྱལ་པོས་གསུངས་པ་ལྟར་བགྱིས་ནས་ཞུས་ན། དེའི་
ཞལ་ནས་ང་ནི་ནོར་གྱི་ལྷ་ཨརྱ་ཛམ་བྷ་ལ་བྱ་བ་ཡིན་ཏེ། སྲིད་པ་གསུམ་གྱི་ནོར་བྱིན། བསྐལ་པ་གསུམ་གྱི་དབང་བསྐུར། འབྱུང་བ་བཞིའི་གཏེར་བསྲུང་བ་ཅིག་ལགས་ན། རྒྱལ་པོའི་བཀའ་
ཡིས་བཅད་ན་བདག་ལ་དབང་མ་མཆིས། བདག་ཀྱང་རྒྱལ་པོའི་སྨོན་ལམ་མཐུའི་སྐུ་རྐྱེན་ཡིན་གསུངས་ནས། ད་ཅིའི་མི་དེ་ལྟ་བུ་མ་ཡིན་ཏེ། ཁྱེའུ་གཡུའི་ཟུར་ཕུད་ཅན། བརྒྱ་དང་སྟོང་དུ་སོང་ནས་
ལྕགས་ཀྱི་སྒོ་ཕྱེ་བས། རྒྱལ་པོས་གསུངས་པ་དང་མཐུན་པར་རི་ལུང་ཀུན་ཀ་རིན་ཆེན་གླིང་དུ་གདའ། ས་རྡོ་བྱ་བ་འདོད་ཀྱང་མིང་མི་སྲིད། གྲོང་ཁྱེར་མི་རྣམས་ངོ་མཚར་སྐྱེས་ནས་དགོད། ཁྱེའུ་གཡུའི་ཟུར་
ཕུད་ཅན་དེ་རྣམས་ཀྱིས་ཕྱེད་ཀྱིས་རིན་པོ་ཆེའི་གླང་པོ་བརྒྱ་བཟུང་ནས་རིན་པོ་ཆེའི་སྒ་སྟད། ཕྱེད་ཀྱིས་རིན་པོ་ཆེའི་དྲ་བར་རིན་པོ་ཆེ་སྣ་ཚོགས་ཀྱིས་བཀང་ནས་བཀལ་ལོ། །གྲོང་ཁྱེར་ལང་ལིང་གི་
མི་ལ་བྲམ་ཟེ་གསལ་ཁྱབ་འོད་ལྡན་གྱིས་སྨྲས་པ། གྲོང་ཁྱེར་ལང་ལིང་གི་ཁྱེའུ་གཙང་མ་དང༌། བུ་མོ་གཙང་མ་རྣམས་འདིའི་ཕྱེད་ནི། རྒྱལ་པོ་ས་ལའི་རྒྱལ་རྐྱེན་དུ་ཕུལ་ཅིག །ཕྱེད་ནི་

འཁོར་པ་རྣམས་ཀྱི་རྐྱེན་གྱིས་ཤིག །དེ་སྐད་ཅེས་སྨྲས་པས། འཁོར་པས་མདུན་དུ་ལ་བཅུག་ནས་ཐལ་ལོ། །དོ་མོད་རྒྱལ་པོའི་མཁར་སྒོར་ཕོག་ན། གྲོང་ཁྱེར་ལང་ལིང་གི་མི་རྣམས་འདུས་
ནས་ངོ་མཚར་སྐྱེས་སོ། །ལ་ལ་ནི་དགོད། ལ་ལ་ནི་མཆོང༌། ལ་ལ་ནི་འགྲེ། ལ་ལ་ནི་གཡང་ལྡོན། ལ་ལ་ནི་ལྷ་གསོལ། རྒྱལ་པོ་ས་ལའི་ཞལ་ནས། ཁྱེའུ་དང་བུ་མོ་ཐུན་འུ་བུ་ཅག་
ལ་འདི་ཙམ་བསྐུར་བའི་གཏིང་ལ་ངའི་བུ་མོ་ལ་འགའ་ལུས་སམ། ཁྱེའུ་སྲིད་ལ་མཁས་པས་གསོལ་པ། ཕེ་ཤ་རྒྱལ་པོ་ས་ལ་ཅི་མི་གསུངས། འོ་སྐོལ་སྡུག་པའི་ཡུལ་ན་སྐྱེ་སྐྱེ་བ། མི་
ལུས་གཙང་མ་ཐོབ་པའི་རྒྱལ་པོའི་དཀོར་མཛོད་ན། རི་ལུང་ཀུན་ཀྱང་རིན་ཆེན་གླིང་དུ་གདའ། ས་རྡོ་བྱ་བ་འདོད་ཀྱང་བཙལ་བས་མི་རྙེད་ངེས། བདག་ཀྱང་ཤིན་ཏུ་དགའ་ལ་རབ་ཏུ་འགྱོད། 
དགའ་ནི་རིན་ཆེན་ཁལ་བརྒྱ་ཐོབ་པས་དགའ། འགྱོད་ནི་བན་གླང་བརྒྱ་བས་(འབུམ་གྱི་) ཁལ་ཕབ་ཀྱང༌། རྒྱལ་པོའི་དཀོར་ལ་འཛད་རྒྱུ་མེད་པས་འགྱོད། གྲོས་ཕུགས་བདག་གིས་ཕྱུང་
པས་བདག་ལ་སུམ་ཆ་ཞུ། གྲོང་ཁྱེར་གྱི་མི་རྣམས་ཀྱིས་མདུན་ལྟང་བཅད་ནས། དམངས་མཉམ་པོ་ལ་མི་དབང་ཟེར་རོ། །ས་ལས་གསུངས་པ་བཞི་ཆ་ཁོ་ལ་བྱིན་ལ་གཞན་མ་མཉམ་

པོར་བགོས། རྒྱལ་པོའི་བཀའ་ལ་བརྟེན་ནས། ཁྱེའུ་ལ་བཞི་ཆ་བྱིན་ལ་ཕྱི་མ་མཉམ་བགོས་བྱས་པས། གྲོང་ཁྱེར་ཀུན་ཀྱང་ཕྱུག་གོ། །གཤེན་རབ་ཀྱི་
ཡབ་ཡུམ་གྱི་ལེའུ་སྟེ་གཉིས་པའོ།།      །།གཡུང་དྲུང་ལྷའི་སྐད་དུ་ན། ཛ་བེྷ་ཀུ་ལ་(བི་)མུ་སངས་ཕྱྭ། གང་ཟག་མིའི་སྐད་དུ་ན། གཤེན་རབ་སྐྱེ་བ་བཞེས་པའི་ལེའུའོ། །
དུས་དེ་ཙམ་ན། ཡུལ་གནམ་གྱི་ཡབ་བླ་དགུང་གི་ཡང་སྟེང་ན། མགོན་བཙུན་ཕྱྭའི་ཡུལ་སྣར་མ་གླགས་བཞིན་ན། སྲིད་པའི་ཁྱེའུ་གསལ་བ་བྱ་བ་དེ། ཤིན་ཏུ་སེམས་ཅན་གྱི་དོན་ལ་
དགོངས་ཏེ། རབ་ཏུ་སྙིང་རྗེའི་སེམས་དང་ལྡན་པས། འོག་མིན་འདའ་བ་མེད་པའི་ཕོ་བྲང་ན། ཡེ་ཤེས་ཀྱི་ལྷ་གཤེན་ལྷ་འོད་དཀར་བཞུགས་པའི་སྤྱན་ལམ་དུ། པུས་བཙུགས་ཐལ་སྦྱར་
ཞལ་ནས་འཛུམ་ཕྱུང་སྟེ། འདི་སྐད་ཅེས་གསོལ་ཏོ། །རྗེ་ཅིག་གཤེན་ལྷ་འོད་དཀར་ལགས། སྲིད་པའི་ཁྱེའུ་དག་པས་ཀྱང༌འགྲོ་བ་སེམས་ཅན་གྱི་དོན་དུ་སྐུ་གསུང་ཐུགས་ཀྱི་བསྟན་པ་རྫོགས་
ནས། གྲུབ་པ་གཤེན་གྱི་གནས་མཆོག་སྙོག་ཏུ་གཤེགས། ལམ་དུ་གདམས་ངག་བདག་ལ་གསུངས་པའི་མདོ། འགྲོ་བ་སེམས་ཅན་དོན་ལ་མྱུར་དུ་སོང་ཤིག་གསུངས། རྗེ་གཅིག་བདག་

གིས་འདུལ་བའི་དུས་ལ་བབ་ལགས་སམ། དུས་ལ་བབས་ན་འགྲོ་བ་ཇི་ལྟར་འདུལ། །རྗེ་གཅིག་ལྷ་ཡིས་ངེས་པར་བསྟན་ཏུ་གསོལ། །གཤེན་ལྷ་ཡིས་བཀའ་སྩལ་པ། རིགས་ཀྱི་བུ་ཞུས་
སམ་གསོལ་པ་ནི། ཤིན་ཏུ་ཡང་ལེགས་སོ། །རབ་ཏུ་ཡང་ལེགས་སོ། །དུས་འདི་ལ་ལྷ་གཤེན་སྲིད་པ་གསུམ་གྱི་བསྟན་པ་འབྱུང་སྟེ། ལྷ་བདག་དང་། གཤེན་ཁྱོད་གཉིས། སྲིད་པ་སངས་པོ་འབུམ་
ཁྲི་དང་གསུམ། ལས་ཀྱིས་བསྟན་པ་འབྱུང་བ་ཡིན་ཏེ། ངས་ནི་ལོངས་སྤྱོད་རྫོགས་པའི་སྐུ་བྱ་བ་ལས་མ་ཐོབ་པས། སྔོན་ཚེ་སྦྱངས་པའི་འཕྲོ་ཅན་བར་ལྷ་འོད་གསལ་བྱ་བ་ཡེ་གཤེན་གཡུང་
དྲུང་སེམས་དཔའ། ཤེས་བྱའི་སྒྲིབ་པས་བསྒྲིབས་ནས། ས་མ་ཐོབ་པ་རྣམས་སྒྲིབ་པ་བསལ་ནས་ས་ཐོབ་པར་བྱ་བའི་འདྲེན་སྟོན་ཙམ་ལས་མི་ནུས་སོ། །ཉིད་ཀྱིས་ནི་ཅིར་ཡང་སྤྲུལ་པའི་
སྐུ་བྱ་བ་ཐོབ་པ་ལགས་སོ། །དེ་ནི་ཤེས་བྱའི་སྒྲིབ་པ་བྱང་བས་སོ། །འདུལ་བའི་དུས་ཀྱང་འདི་ལགས་སོ། །ད་སྐྱེ་བ་ཡང་ལྷ་རིགས་འོད་དང་རྫུ་འཕྲུལ་དུ་སྐྱེ་བ་རྣམས་ལ་ཡང་མ་གཤེགས་
ཤིག །ཡེང་པོ་ཁ་སངས་ཀྱི་སྲིད་པ་ལགས་ཏེ། ཤིན་ཏུ་འདུལ་བའི་རྒྱ་ཆུང་ལ། འཁོར་བའི་སེམས་ཅན་གདུལ་དཀའ་བས། སྐྱེ་བ་དེ་ལ་ཡང་མ་གཤེགས་ཤིག །བྱ་རིགས་སྒོ་ང་ལས་

འཁྲུངས་པའི་སྐྱེ་བ་དེ་ལ་ཡང་མ་གཤེགས་ཤིག །སངས་པ་མུ་ཕྱོ་བྱ་བའི་སྲིད་པ་ལགས་ཏེ། ཤིན་ཏུ་སེམས་ཅན་འདུལ་དཀའ་ལ། རབ་ཏུ་ཐར་པ་ཐོབ་པ་དཀའ་བས། སྐྱེ་བ་
དེ་ལ་ཡང་མ་གཤེགས་ཤིག །འབུ་རིགས་དྲོད་ལས་སྐྱེ་བ་སྐྱེ་བ་དེ་ལ་ཡང་མ་གཤེགས་ཤིག །འཐོན་པོ་སྐྱབས་མེད་ཀྱི་སྲིད་པ་ཡིན་ནོ། །ཤིན་ཏུ་གདུལ་དཀའ་ཞིང་ཐར་པ་ཐོབ་པ་ཉུང་ངོ༌། །སྐྱེ་བ་རྣམ་
པ་བཞི་ལས་ཁུངས་ཞིང་མཆོག་གཙང་བ། མི་ལུས་རིན་པོ་ཆེ་ལགས་ཏེ། ཐར་ལམ་གོ་འབྱེད་ཀྱི་སྲིད་པ་ཡིན་ནོ། །གཙང་མ་མི་རུ་སྐྱེ་བ་ལ་གཤེགས་ཤིག །རིགས་རྒྱལ་རིགས་ལྟ་བུའི་
སྐུ་ལས་སྤྲུལ་ལ་གཤེགས་ཤིག །(དེ་ནི་དུས་)ད་ལྟ་རྒྱལ་རིགས་བཀའ་བཙན་པའི་ཕྱིར་རོ། །འགྲོ་བ་རིགས་དྲུག་ལ་ཡང༌ལྷའི་ཡུལ་དུ་སྟོན་པ་ལ་མ་གཤེགས་ཤིག །ལྷ་རྣམས་ལོངས་
སྤྱོད་ལ་གཡེངས་ནས། བསྟན་པའི་བོན་ལ་ཉན་དུ་མི་ཁོམ་པས་འགའ་དང་འགའ་ཙམ་ལས་ཤིན་ཏུ་གདུལ་དཀའ་འོ། །ལྷ་མ་ཡིན་དུ་སྟོན་པ་ལ་མ་གཤེགས་ཤིག །ཁོ་འཕམ་དང་བདག་
རྒྱལ་གྱི་སྡུག་བསྔལ་གྱིས་གཡེངས་ནས། བསྟན་པའི་བོན་ཉན་དུ་མི་ཁོམ་པས་འགའ་དང་འགའ་ཙམ་ལས་ཤིན་ཏུ་གདུལ་དཀའ་འོ། །བྱོལ་སོང་གི་ཡུལ་དུ་སྟོན་པ་ལ་མ་གཤེགས་

ཤིག །བྱོལ་སོང་རྣམས་ནི་གླེན་ལྐུགས་ཀྱིས་མྱོས་ནས་མུན་པའི་གཏིབས། གཅིག་གིས་གཅིག་(ཤ་)ཟ་བའི་སྡུག་བསྔལ་གྱིས་འཇིགས་ཤིང་འབྲོས། དེ་ལྟ་བུའི་སྡུག་བསྔལ་གྱིས་ཟིན་པས་
བསྟན་པའི་བོན་ཉན་མི་ཁོམ་མོ། །ལས་འཕྲོ་ཅན་འགའ་དང་འགའ་ཙམ་ལས་ཤིན་ཏུ་གདུལ་དཀའ་འོ། །ཡི་དྭགས་ཀྱི་ཡུལ་དུ་སྟོན་པ་ལ་མ་གཤེགས་ཤིག །ཡི་དྭགས་རྣམས་ནི་ཞེན་ཅིང་
ཆགས་པའི་འདོད་པས་བརྒྱལ། བཀྲེས་ཤིང་སྐོམ་པའི་སྡུག་བསྔལ་གྱིས་ནི་ཟིན། དེ་ལྟ་བུའི་སྡུག་བསྔལ་གྱིས་གདུང་པས་བསྟན་པའི་བོན་ཉན་དུ་མི་ཁོམ་མོ། །ལས་འཕྲོ་ཅན་འགའ་དང་འགའ་
ཙམ་ལས་ཤིན་ཏུ་གདུལ་དཀའོ། །དམྱལ་བའི་ཡུལ་དུ་སྟོན་པ་ལ་མ་གཤེགས་ཤིག །དམྱལ་བ་རྣམས་ནི་ཚ་གྲང་གི་བཙོ་སྲེག་དང༌། སྡུག་བསྔལ་གྱིས་བཤའ་གཏུབ་དང༌། བཀོལ་
སྤྱད་ཀྱི་སྡུག་བསྔལ་གྱིས་བརྡུང་བཙོག་དང༌། དེ་ལྟ་བུའི་སྡུག་བསྔལ་གྱིས་ཟིན་པས་ལས་འཕྲོ་ཅན་འགའ་དང་འགའ་ཙམ་ལས་ཤིན་ཏུ་གདུལ་དཀའ་འོ། །འགྲོ་བ་རིགས་དྲུག་ལ་ཡང༌
མི་ཡི་ཡུལ་དུ་སྟོན་པ་ལ་གཤེགས་ཤིག །མི་རྣམས་ལ་ཡང༌སྐད་གཅིག་མ་ཐ་མའི་སེམས་བསྐྱེད་ལེགས་པས་མི་ལུས་ནི་ཐོབ། སྔོན་དུ་སྡིག་པ་སྣ་ཚོགས་སྤྱད་པས་ཀུན་གཞི་ལ་

དུག་ལྔ་ནི་སྨིན། སྟོན་པས་མི་འདུལ་བའི་མི་ཡང་ཡོད། སྔོན་ནས་དགེ་བཅུ་ཚད་མར་སྤྱད་སྤྱད་པ། མི་ལུས་དེ་ལས་ཐར་པ་ཐོབ་ཀ་མ། སྟོན་པས་འདུལ་མི་དགོས་པ་
ཡང་ཡོད། སྡིག་པའི་སློབ་དཔོན་དང་འཕྲད་ནས་ལོག་པར་ཁྲིད་ནས་ངན་སོང་འཁོར་བར་སྐྱེ་ལ། དགེ་བའི་སློབ་དཔོན་དང་འཕྲད་ནས་ངེས་པའི་དོན་བསྟན་ནས་མཐོ་རིས་དང་ཐར་པ་ཐོབ་པའི་སེམས་
ཅན་ནི་མང་བར་ཡོད་དོ། །སྤྱིར་ན་མི་རྣམས་ནི་མི་ཁོམ་པའི་འདུ་བྱེད་ཀྱིས་མ་ཟིན་པ་ལགས་པས་སྟོན་པའི་སྐུ་དེར་གཤེགས་ཤིག །བསྟན་པའི་བོན་དེར་སྤེལ་ཅིག །དེ་སྐད་ཅེས་བཀའ་སྩལ་
ཏོ། །ཡང་སྲིད་པའི་ཁྱེའུ་གསལ་བས་ཞུས་སམ་གསོལ་པ། ཡེ་ཤེས་ལྷའི་སྟོན་པ་ལགས། སྡུག་བསྔལ་ནི་ངན་སོང་གསུམ་ཆེ་ན་མིའི་ཡུལ་དུ་གཤེགས་ཤིག་བགྱི་བ་ཅི་ལགས། དེ་སྐད་ཅེས་
གསོལ་ལམ་ཞུས་པས། ཡང་ཡེ་ཤེས་ཀྱི་ལྷ་གཤེན་ལྷ་འོད་དཀར་གྱིས་བཀའ་སྩལ་པ། སྲིད་པའི་ཁྱེའུས་ཞུས་པ་ནི་ལེགས་སོ། །སྡུག་བསྔལ་ཕྱི་མ་ཆེ་ཡང་མི་ལས་འདུལ་བར་འབྱུང༌། 
མི་ལ་མི་ཁོམ་པའི་སྡུག་བསྔལ་མེད། དཔེར་ནས་འགྲོ་བ་རིགས་དྲུག་སེམས་ཅན་ནི། ཟོ་ཆུའི་རྒྱུད་མ་བཞིན་དུ་གཅིག་ནས་གཅིག་ཏུ་འཕོ། མི་རུ་སྐྱེ་བའི་འཁོར་བ་རྒྱུན་བཅད་ནས། ཐར་

པ་བདེ་བའི་གནས་སུ་སྐྱེ་གྱུར་ན། དཔེར་ན་ཆུ་རྐ་གོང་དུ་བསྒྱུར་ན་འོག་ཏུ་མི་འབབ་པ་དང་འདྲ་སྟེ། སེམས་ཅན་དམྱལ་བ་རྣམས་ཀྱང་རྒྱུན་འཆད་པར་འགྱུར་རོ། །སེམས་ཅན་ཡི་དྭགས་རྣམས་ཀྱང་
རྒྱུན་འཆད་པར་འགྱུར་རོ། །སེམས་ཅན་བྱོལ་སོང་རྣམས་ཀྱང་རྒྱུན་ཆད་པར་འགྱུར་རོ། །སེམས་ཅན་ལྷ་མ་ཡིན་རྣམས་ཀྱང་རྒྱུན་ཆད་པར་འགྱུར་རོ། །སེམས་ཅན་ལྷ་རྣམས་ཀྱང་རྒྱུན་འཆད་
པར་འགྱུར་རོ། །དེ་རྣམས་རྒྱུན་ཆད་པ་ནི་ཤིན་ཏུ་ཡང་དཀའ་སྟེ་མི་སྲིད་དོ། །དེ་སྐད་ཅེས་བཀའ་སྩལ་པས། དེར་ལོངས་སྤྱོད་རྫོགས་པའི་བྱིན་གྱི་བརླབས་ཀྱིས། ཐབས་དང་ཤེས་རབ་སྦྲེལ་ནས་སེམས་ཅན་
དོན་དུ་དགོངས་པའི་སྲིད་པའི་རྒྱལ་པོ་སངས་པོ་འབུམ་ཁྲིས་གསོལ་པ། ལྷ་དང་གཤེན་དང་སྲིད་པ་གསུམ། །བསྟན་པ་གཅིག་ལ་འབྱུང་བ་ལ། །ཁམས་གསུམ་སེམས་ཅན་དྲང་སླད་དུ། །གདུལ་བའི་
ཞིང་ཁམས་སྟོང་གསུམ་སྟོང་འདི་ཡིན། །སྤྲུལ་སྐུ་མང་པོར་ཕྱུང་ལ་འགྲོ་བའི་དོན་བགྱིས་སྐད། །སྲིད་པས་སྤྲུལ་པའི་སྐུ་ཕྱུང་བ་སྲས་ཕོ་དགུ་མོ་དགུ་དང༌། ཕོ་བཅོ་བརྒྱད་མོ་བཅོ་བརྒྱད་དང༌། དེ་ཕན་
ཆོད་ཐུགས་རྗེའི་སྤྲུལ་པའི་སྲིད་པ་བསམ་དུ་མེད་པ་སྲིད་ནས། འཁོར་བའི་སེམས་ཅན་ཞིག་པ་ལས་ནི་ཆགས་པར་སྲིད། སྡུག་པ་ལས་ནི་སྐྱིད་པར་སྲིད། མེད་པ་ལས་ཡོད་པར་སྲིད། ནག་པ་

ལས་ནི་དཀར་བར་སྲིད། དེ་ལྟ་བུའི་སྤྲུལ་པ་བྱེ་བ་ཕྲག་བརྒྱ་ཡིས་སྟོང་གསུམ་གྱི་སྟོང་འདི་ན། སེམས་ཅན་གྱི་དོན་དུ་སྲིད་པ་མཛད་ཅིང་རྒྱུད་སྤེལ་ལོ། །ལྷ་ཡིས་ཀྱང༌སྤྲུལ་པ་
ཕྱུང་བ་ཐུགས་རྗེ་སྤྲུལ་པའི་ལྷ་རུ་བཞི་དང་དབལ་ཚོགས་འདར་གསས་དང་འཐོར་གསས་ལྷ་འཁོར་དང་། སྨན་འཁོར་བསམ་དུ་མེད་པ་ཞིག་སྤྲུལ་ནས། སྟོང་གསུམ་གྱི་སེམས་ཅན་ཐམས་ཅད་
ལ་བར་དུ་གཅོད་བའི་བདུད་དང༌རྐྱེན་གྱིས་བསླངས་ནས་གནོད་པའི་གནོད་སྦྱིན་རྣམས་གདུལ་ཞིང་ཟློག་གོ། །གཤེན་གྱི་སྤྲུལ་པ་ཕྱུང་བ་ཡ་ཀིའི་དབུའི་ལྕང་ལོ་ནས། མ་ཀི་ཞབས་ཀྱི་ལོང་བུ་ཡན་
ཆད་དུ་འོད་ཟེར་བྱེ་བ་འབུམ་ཕྲག་ཕྱུང་ནས། སྟོང་གསུམ་གྱི་སྟོང་འཇིག་རྟེན་གྱི་ཁམས་སུ་ཐུགས་རྗེ་སྤྲུལ་པའི་གཤེན། འདུལ་བའི་གཤེན་དྲུག་བྱེ་བ་ཕྲག་བརྒྱ་འཛམ་བུའི་གླིང་བྱེ་བ་ཕྲག་
བརྒྱ་ན་སྟོན་པ་མཛད་དོ། །བསྟན་པ་སྤེལ་ལོ། །ཁ་ལོ་བསྒྱུར་རོ། །འགྲོ་བ་འདྲེན་ནོ། །སྲིད་པའི་ཁྱེའུ་གསལ་བ་དེ་ཡེ་ཤེས་ལྷའི་སྟོན་པ་ཡིས། ཤེས་བྱའི་སྒྲིབ་པ་བྱང་པ་ཡིས། ཐོགས་མེད་སྤྲུལ་པའི་སྐུར་
གྱུར་ཏོ། །སྔོན་གྱི་སྨོན་ལམ་དབང་བཙན་པས། དེ་ནས་མིའི་ཡུལ་དུ་སྟོན་པ་ལ་གཤེགས་སོ། །ལམ་དུ་བར་ལྷ་འོད་གསལ་གྱི་ཡུལ་དུ་གཤེགས་སོ། །ཡེ་གཤེན་གཡུང་དྲུང་སེམས་དཔའ་ས་མ་ཐོབ་

པ་རྣམས་ཀྱིས་མདུན་ནས་བསུ་སྟེ། འདི་སྐད་ཅེས་གསོལ་ཏོ། །ཀྱེ་སྐྱེས་བུ་ཆེན་པོ་མི་དང་ལྷའི་སྟོན་པ་ཞིག་ལགས་པར་ངེས། ནང་གི་བཅུད་བརྟགས་པས་བསམ་པ་བཟང་པོ་བཙོ་མའི་གསེར་དང་འདྲ་བ་
ཞིག་གདའ་འོ། །འདེགས་པའི་ཤོང་ཡངས་ནི་རིན་ཆེན་ས་གཞིའི་སྟོབས་འདྲ་བ་ཞིག་གདའ་འོ། །སྙོམས་པའི་ཐུགས་རྗེ་ནི་ཉི་མའི་ཟེར་འདྲ་བ་ཞིག་གདའ་འོ། །ལྷག་པའི་མངོན་ཤེས་
ནི་ཟླ་བ་ཚེས་པ་འདྲ་བ་ཞིག་གདའ་འོ། །(བྱང་) བྱམས་པའི་སེམས་ཉིད་ནི་ནམ་མཁའི་ངོགས་འདྲ་བ་ཞིག་གདའ་འོ། །ཤིན་ཏུ་ནང་གི་བཅུད་བཟང་བ་ཞིག་གདའ་འོ། །ཕྱིའི་ཡུལ་
བརྟགས་པས་མཚན་བཟང་པོ་སུམ་ཅུ་རྩ་གཉིས་དང༌། དཔེ་བྱད་བཟང་པོ་བརྒྱད་ཅུ་རྩ་གཅིག་ནི་སྐུ་ལུས་ལས་ལྗོན་ཤིང་བཞིན་དུ་སྐྱེས་པ་ཞིག་གདའ་འོ། །ཤིན་ཏུ་ངོ་མཚར་ཆེ་བ་ཞིག་
གདའ་འོ། །དེ་སྐད་ཅེས་ཞུས་ནས། ལ་ལས་ནི་བསྐོར་བ་བྱས། ལ་ལས་ལྷ་ཕྱག་བཙལ། ལ་ལས་མེ་ཏོག་གཏོར། སྟོན་པའི་ཞལ་མངོན་སུམ་དུ་མཐོང་ནས། གུས་པས་ཕྱག་
བཙལ་བའི་ཡོན་ཏན་གྱིས། ཤེས་བྱའི་སྒྲིབ་པ་བྱང་ནས། སྐད་གཅིག་མ་གཅིག་ལ་འཁོར་བ་ལས་ཐར་པ་ཆེན་པོ་ཐོབ་བོ། །འགྲོ་བའི་དོན་ལ་མོས་པ་རྣམས་ནི། དེ་ནས་སྟོན་པའི་

འཁོར་དང་པོ་རུ་སྟོན་པའི་ཕྱི་བཞིན་དུ་ཆས་པ། ནམ་མཁའི་བ་དན་ཅན་དང༌། ཁྱུང་གི་རུ་མཚོན་ཅན་དང༌། རྨ་བྱའི་ལྡེམ་རྒྱངས་ཅན་དང༌། རྒོད་ཀྱི་འཕར་འདབ་ཅན་དང༌། 
ཟོ་བོ་སྦར་ཤད་ཅན་དང༌། དབལ་སོ་མདུང་རྩེ་ཅན་དང་། གསས་མདའ་དུང་དབྱུག་ཅན་དང་། རྔ་སྟོང་རི་ཆེམ་པ་ཅན་དང༌། གཤང་ཁྲི་ལོ་གནམ་གྲགས་ཅན་དང༌། དུང་འཕར་པོ་འཕར་ཆུང་ཅན་
དང༌། གཤེན་ཡང་རྒྱལ་འབྲུག་སླག་ཅན་དང༌། ཆེ་རྒྱལ་རྒོད་ཞུ་ཅན་དང༌། གཅོད་པའི་ཁྲ་སླག་ཅན་དང༌། བདུད་རྩིའི་ཆར་སླག་ཅན་དང༌། (དྲག་པོའི་དབལ་སླག་ཅན་དང་།) དེ་རྣམས་ནི་
འཁོར་དང་པོ་རུ་ཆས་སོ། །དང་པོ་བ་ནི་སྔོན་གྱི་སྨོན་ལམ་འགྲོ་བའི་དོན་ལ་བཏབ་པས་ཆས་པའོ། །གཤེན་རབ་ཀྱི་འཁོར་དབུ་མ་རུ་དབལ་བོན་རོམ་པོ། ཡོགས་བོན་གཏོ་རྒྱལ། ཁྲིན་
བོན་ཕྱྭ་སངས། གཉེར་བོན་གཏོ་ཆེན། འོ་བོན་འབྲང་ཟུ། འཚམས་བོན་ཡོ་ཀྲུ། བདུད་བོན་ཆུ་ལྕགས། དམུ་བོན་ཡེའུ་ཐན། (ཐེའུ་ཏན།) བཙན་བོན་མཚལ་ལྕགས། སྲིད་བོན་མུ་ཆོ། 
སྐོས་བོན་གཙུག་སྲས། ཕྱྭ་བོན་ཐེའུ་ལེག །ལྷ་བོན་ཐོད་དཀར། ཟླ་བོན་ཚེས་པ། ཉི་བོན་དྲང་མ། སྐར་བོན་གདང་བཀྲ། སྲིན་བོན་བ་ཐུལ། འཇའ་བོན་ཀུན་ཏ། (གུང་ཏང་།) དལ་བོན་དབུ་དཀར། 

ཟེར་བོན་གདང་སྙན། ལོ་བོན་གཏོ་ཆེན། རྫི་བོན་ངར་གྲུ། (ངང་དྲུག །) དེ་རྣམས་ནི་གཤེན་རབ་ཀྱི་འཁོར་འབྲིང་པོ་རུ་ཆས་སོ། །འབྲིང་པོ་བ་ནི་སྟོན་པས་འགྲོ་བའི་དོན་དུ་སྲིད་པར་བསྐྱེད་ནས་ཆས་སོ། །
འཁོར་ཐ་མ་ལ་བསྐྱེད་བོན་གཡར་སྙན་དང་། (དབྱར་སྙན།) གཉན་བོན་ཐང་ཐང་དང༌། རྒྱལ་བོན་བོངས་སོ་དང༌། སྨན་བོན་འབྲིང་དང༌། (འབྲིམ་ཏང་།) དང་། གཟེད་བོན་ལ་ཚ་དང༌། སྲི་བོན་ཡ་ངལ། 
འདྲེ་བོན་གླུད་(ཀླུ་)དབོན་གྱེར་མཁས་དང༌། སྲིན་བོན་མུ་འཕན་པེའུ་དང༌། (མུན་པ་ཕེའུ་ར།) བྱུར་བོན་ལི་བྱིན་སྣ་བོན་དང༌། གཤིན་རྗེའི་བོན་པོ་སྟེ་བོན་བྱོན་ཁྲི་དང༌། ཆུད་ཀྱི་བོན་པོ་ཐར་བོན་གྲུ་སྐྱོལ་
དང༌། དེ་རྣམས་ནི་འཁོར་ཐ་མ་ལགས་སོ། །ཐ་མ་བ་ནི་གཤེན་རབ་ཀྱི་ཐུགས་རྗེ་དང༌སྤྲུལ་པ་དང༌། བྱིན་རླབས་དང༌འོད་ཟེར་ལས་སྲིད་ནས་འགྲོ་བའི་དོན་དུ་སྟོན་པའི་སྒྲོན་མར་གཤེགས་སོ། །
དེ་ནས་རི་རབ་ཀྱི་རྩེ་མོ་ལ་བྱོན། འཁོར་རྣམ་པ་གསུམ་དང༌། མི་ཡུལ་གླིང་བཞི་ལ་གཟིགས་ནས། དགོངས་ཚད་རྣམ་པ་ལྔ་ཐུགས་ལས་ཕྱུང་ནས། ཡུལ་རྒྱ་ཆེ་ཞིང་གླིང་གྲངས་མང་ན་ཡང༌། 
ལྷོའི་འཛམ་བུ་གླིང་སོག་ཀ་སྣོད་ཀྱི་འཇིག་རྟེན་འོལ་མོ་ལུང་རིང་ལ་གཟིགས་ནས་བྱོན། དེ་ཅིའི་ཕྱིར་བྱོན་ན། གླིང་ཕྱི་མ་ནི་མཐོ་རིས་སུ་འགྲོ་བའི་དགེ་བ་མེད། ངན་སོང་དུ་ལྟུང་བའི་

སྡིག་པ་མེད། སྟོན་པའི་བསྟན་པ་མི་འཕེལ་བའི་གླིང་ཡིན་ནོ། །ཁོང་དག་གི་ཚེ་ནམ་ཟད་ཙམ་ན་ལས་ཀྱི་དབང་གིས་བཟོད་(སྡོད་)འཕེན་ནོ། །སྨོན་ལམ་ནི་ལྷོའི་སོགས་ཀར་
འདེབས་སོ། །ལྷོའི་འཛམ་བུ་གླིང་ན་བསམ་གཏན་གྱི་ཏིང་ངེ་འཛིན་བསྒོམས་ན་ཐར་པ་ཐོབ། དགེ་བཅུའི་སྒོར་ཞུགས་ན་མཐོ་རིས་སུ་སྐྱེ། མཚམས་མེད་པ་ལྔ་སྤྱད་ན་མནར་མེད་པར་
སྦྱོང་། སྡིག་པ་བཅུའི་སྒོར་ཞུགས་ན་ངན་སོང་དུ་སྐྱེ། སྟོན་པའི་ཐུགས་རྗེས་སེམས་ཅན་ཁ་ལོ་བསྒྱུར་སླ་བས་(དགོངས་ནས་)བྱོན་ནོ། །མཁར་མང་ན་ཡང༌བར་པོ་སོ་བརྒྱད་ལ་དགོངས་ནས་བྱོན། དེ་ཅིའི་
ཕྱིར་དགོངས་ན། མཁར་སླད་མ་ནི་ས་རྡོ་དང་རྩི་ཤིང་ལས་བརྩེགས་པ་ཡིན་པས་བཞུགས་པས་ཉམས་མི་དགྱེས། བར་པོ་སོ་བརྒྱད་ནི་རིན་པོ་ཆེ་འབར་བའི་མཁར་ཡིན་པས་བཞུགས་པར་དགེས་
ལ་དགོངས་པར་ཡིད་སྤྲོ་བས་དགོངས་ནས་བྱོན་ནོ། །ནོར་ལ་དགོངས་པ་ན་རིན་པོ་ཆེའི་གཏེར་ལ་དགོངས་ནས་བྱོན། ཅིའི་ཕྱིར་དགོངས་ན་ནོར་ཕྱི་མ་ནི་ཟད་པ་དང༌། ཤི་བ་དང༌སྟོར་བ་ཅན་ཡིན་ནོ། །
རིན་པོ་ཆེའི་གཏེར་ནི་ནོར་གྱི་ལྷ་ཨརྱ་འཛམ་བྷ་ལ་བྱ་བ་བཞུགས་པས་དེ་ལྟ་བུ་མི་སྲིད་པས་བྱོན་ནོ། །ཡབ་ལ་དགོངས་ན། མི་བོན་ལྷ་བོན་རྒྱལ་བོན་ཐོད་དཀར་ལ་དགོངས་ནས་བྱོན། དེ་ཅིའི་

ཕྱིར་དགོངས་ན་ཡབ་ཕྱི་མ་ནི་ཇི་ལྟ་བུ་ལ་ཡང༌རྒྱུ་དུག་ལྔའི་ཤས་ཀུན་གཞི་ལ་ཡོད་ན། མི་བོན་ལྷ་བོན་རྒྱལ་བོན་ཐོད་དཀར་ལ་ཉོན་མོངས་པའི་ཤས་མེད་པ་དང༌། རིགས་རྒྱལ་རིགས་
དྲ་མ་ཆེན་པོ་ཡིན་པ་དང༌། སྔོན་སྟོན་པ་གཏོ་རྒྱལ་ཡེ་མཁྱེན་ཀྱང༌སྐུ་འཁོར་བ་དང་མྱ་ངན་ལས་འདའ་བའི་དུས་ན། མེས་པོ་དམུ་རྒྱལ་ལ་ཞལ་ཆེམས་བཞག་པའི་རྗེས་ཡིན་པས་
ཀྱང་དགོངས་ནས་བྱོན་ནོ། །ཡུམ་ལ་དགོངས་ན་མི་ཕྱི་ལྷ་ཕྱི་ཡོ་ཕྱི་རྒྱལ་བཞད་མ་ལ་དགོངས་ནས་བྱོན། དེ་ཅིའི་ཕྱིར་དགོངས་ན་ཡུམ་ཕྱི་མ་ལ་ནི་ཇི་ལྟ་བུ་ལ་ཡང་རྒྱུ་དུག་ལྔའི་
ཤས་ཡོད་ན། མི་ཕྱི་ལྷ་ཕྱི་ཡོ་ཕྱི་རྒྱལ་བཞད་ནི། ལྷ་མོའི་སྐུ་ཡིན་པས་རྒྱུ་ལྔའི་ཤས་ཏིལ་གྱི་འབྲས་བུ་ཙམ་ཡང་མེད་ལ། སྙིང་རྗེའི་སེམས་དང་ལྡན་པ་བྱམས་པ་ཆེན་པོ་མཛད་
པས་དགོངས་ནས་བྱོན་ནོ། །དེ་ནས་སྟོན་པས་བྱོན་ཀར་རི་རབ་རིའི་རྩེ་མོ་ལ། གསས་མཁར་ལྷ་རྩེ་དགུང་ནམ་བཞེངས་ནས། འཁོར་རྣམ་པ་གསུམ་ལ་བཀའ་སྩལ་པ། ང་འཇིག་
རྟེན་མིའི་ཡུལ་དུ་སྟོན་པའི་སྒྲོན་མ་ལ་འགྲོ་ཡིས། རྒྱལ་པོའི་སྲས་སུ་སྐྱེ་བ་ནམ་བཞེས་ཙམ་ན། ཁྱོད་རྣམས་ཀྱང་ནམ་མཁའ་ལས་ཆར་བཞིན་དུ་བོབས་ཤིག །ས་གཞི་ལས་

རྩི་བཞིན་དུ་འཁྲུངས་ལ། འཕྲུལ་ངག་བདེན་པའི་བོན་གྱི་བསྟན་པ་དེར་སྤེལ་ཅིག་གྱིས་ཉན་དུ་ཤོག་ཅིག །རི་རབ་ལ་གནས་པའི་དཔལ་གྱི་ལྷ་ཚངས་པ་དང༌། བརྒྱ་བྱིན་དང༌། གཡུང་
དྲུང་གི་ལྷ་ཆེན་པོ་ཆེ་བཞི་དང༌། རྫུ་འཕྲུལ་གྱི་ལྷ་ལྷེའུ་རྗེ་མཆེད་བདུན། སྲིད་པའི་ལྷ་རྒྱལ་པོ་ཆེན་པོ་བཞི། རོལ་མཚོའི་ཀླུ་དང༌། ནམ་མཁའི་གཟའ་སྐར་ཚུན་ཆད་འདུས་ནས་བསྐོར་བ་བྱས། 
ལྷ་ཕྱག་བཙལ། མེ་ཏོག་ཕུལ་ནས་རི་རབ་ཀྱི་རྩེ་ལ་བཞུགས་པར་ཞུས་ན། སྟོན་པས་བཀའ་སྩལ་པ། བདག་ཡེ་ཤེས་ཀྱི་ལྷ་གཤེན་ལྷ་འོད་དཀར་གྱི་བཀའ་བཅག་མི་རུང་བས། མིའི་
ཡུལ་དུ་སྐྱེ་བ་བཞེས་ནས་བསྟན་པ་སྤེལ་བས། ནམ་བདག་སྐྱེ་པའི་དུས་སུ་ཁྱོད་རྣམས་ཀྱང་ནམ་མཁའ་ནས་ཆར་བཞིན་དུ་བོབས་ལ། བསྟན་པ་ལ་ཉན་དུ་ཤོག་ཅིག་གསུངས་སོ། །དེ་
རྣམས་ནི་སྟོན་པའི་ཕོ་ཉའི་འགྱེད་འཁོར་ཡ་ཏའོ། །དེ་ནས་འོད་དཀར་པོ་མདའ་གང་བ་ཞིག་ཏུ་སྤྲུལ་ནས། འཇིག་རྟེན་གྱི་ཁམས་ནུབ་ཕྱོགས་ཀྱི་གླིང༌། ཆུ་བོ་བཞི་འདུས་ཀྱི་འགོ་བོ། 
ལྷོའི་འཛམ་བུ་གླིང་གི་མིག་འོལ་མོ་ལུང་རིང་། མཁར་བར་པོ་སོ་བརྒྱད་ཀྱི་ནང་ན། ཡབ་རྒྱལ་བོན་ཐོད་དཀར་གཟིམས་པའི་སྤྱི་བོའི་གཙུག་ཏུ་བབས། བབས་པའི་དུས་དེར་ཡབ་ཀྱི་

རྨི་ལམ་ན། ཡི་གེ་ཨ་དཀར་པོ་འོད་དང་ལྡན་པ་ཞིག་སྤྱི་བོར་བབས་ནས་སྐུ་ལ་ཐིམ་པ་ཡིས། སྐུ་ལས་འོད་འཕྲོས་སྟོང་གསུམ་གསལ་བ་རྨིས། སད་ནས་ཤིན་ཏུ་སྐུ་བདེ་ཡིན་ཀྱང་རབ་
ཏུ་སྤྲོ། དངོས་གྲུབ་མཆོག་ཏུ་དགོངས་ནས་ཤིན་ཏུ་ཡོ་ལ་གསངས། འོད་ལས་ཟེར་འཕྲོས་པས། ཟེར་དམར་པོ་འཕང་ཙམ་ཞིག་ཡུམ་ཡོ་ཕྱི་རྒྱལ་བཞད་ཀྱི་སྤྱི་བོར་བབས་སོ། །བབས་པའི་
དུས་དེར་ཡུམ་གྱི་རྨི་ལམ་ན། ཡི་གེ་ཧ་དམར་པོ་འོད་དང་ལྡན་པ་ཞིག །སྤྱི་བོར་བབས་ནས་སྐུ་ལ་ཐིམ་པ་ཡིས། །སྐུ་ལས་སྒྲོན་ཤར་སྟོང་གསུམ་གསལ་བ་རྨིས། །སད་ནས་སྐུ་བདེ་ཡིད་
ཀྱང་རབ་ཏུ་སྤྲོ། །དངོས་གྲུབ་མཆོག་ཏུ་དགོངས་ནས་ཤིན་ཏུ་ཡོ་ལ་གསངས། །འོད་ལས་ཟེར་འཕྲོས་པ་དེ་སེམས་ལས་ཡིད་སྤྲུལ་པ་ལགས་སོ། །སེམས་བྱ་བ་པོ་ཀུན་ཏུ་བཟང་པོ་དང༌། ཡིད་
བྱེད་པ་པོ་ཀུན་ཏུ་བཟང་མོ་ཞེས་ཀྱང་དེ་བྱའོ། །དེ་ནས་འོད་དཀར་པོ་མདའ་ཙམ་དེ། ཡབ་ཀྱི་སྤྱི་བོའི་གཙུག་རུམ་ནས། ཀླད་པ་དུང་གི་རྒྱ་མཚོར་གཤེགས་སོ། །དེ་ནས་ཚིགས་པ་གཡུང་
དྲུང་གི་ཐེམ་སྐས་ལས་བབས། རྒྱུང་པ་འདྲེན་པའི་ཆུ་བོ་ལ་ཞོན་ནས། ཡབ་ཀྱི་སྟ་ལ་གཤེགས་སོ། །དེ་ནས་ཟེར་དམར་པོ་འཕང་ཙམ་དེ་ཡུམ་གྱི་སྤྱི་བོའི་གཙུག་རུམ་ནས། ཀླད་པ་

དུང་གི་རྒྱ་མཚོ་ནང་དུ་གཤེགས་སོ། །དེ་ནས་སྙིང་མཆོང་རི་སྨུག་པོའི་རྩ་བ་དང༌། གློ་བ་པདྨ་འདབ་བརྒྱད་པའི་ཚང་ཚིང་དང༌། སྲོག་གི་རྩ་བ་ལམ་གྱི་མདོར་བབས་སོ། །སྲོག་རྩ་
བའི་སྦུ་གུ་ཁྲིད་ནས། ཡུམ་གྱི་མངལ་དུ་གཤེགས་སོ། །དེ་ནས་ཡབ་ཀྱི་སྟ་ལ་སེམས་ཀྱི་རྒྱུ། ཤེལ་ཀང་ཀ་རི་དཀར་པོ་བཅག་པ་འདྲ་བ། ཡུམ་གྱི་མངལ་ན་ཡིད་ཀྱི་རྒྱུ། འཚལ་དམར་པོ་
ཙ་ཏི་ལ་སྦྱངས་པ་འདྲ་བ། དེ་གཉིས་འདྲེས་པ་ཙམ་ན། སེམས་ཉིད་ནི་འོད་རྩེ་མོ་དཀར་བ། རྩ་བ་དམར་བ། དཀྱིལ་ལྗང་བ། མོ་ཁབ་སྒྲེང་པ་ཙམ་ཞིག །སྔོན་གྱི་ལས་ཀྱི་ཐུགས་མཐུན་པས། 
དཀར་དམར་འདྲེས་པའི་ནང་དུ། ལས་སྦྱོར་བའི་རླུང་གིས་དེད་ནས། རྒྱ་མཚོའི་ཉ་དོ་(རྡོ་)ལ་འཁྲིས་པ་བཞིན་དུ་རིལ་གྱིས་སོང་ངོ༌། །སེམས་དང་ལུས་གཉིས་དང་པོ་ལས་ཀྱིས་དེ་ལྟར་འཕྲད་དོ། །དེ་ནས་དགུང་
ཞག་བདུན་ཅིག་ལོན་ཙམ་ན། སེམས་ཀྱང་བརྒྱལ་ཞིང་གན་ནོ། །ལུས་ཀྱང་ནུར་ནུར་པོར་ཆགས་སོ། །དགུང་ཞག་བདུན་གཉིས་(ལོན་)ཙམ་ན། སེམས་ཀྱང་རབ་ཏུ་སྔངས་ནས་འཕྲས་
པས་ཆུ་ནུར་ནུར་པོ། ཕྱོགས་བཞི་དབུས་དང་ལྔར་དྲངས་སོ། །ལུས་ཀྱང་འདྲེས་ནས་ནལ་ནལ་པོར་ཆགས་སོ། །དེ་ནས་དགུང་ཞག་བདུན་གསུམ་ལོན་ཙམ་ན། སེམས་ཀྱང་འདར་ནས་འཕྲིག་

ཅིང་འགུལ་བས། ལྗོན་ཤིང་ལས་ཡལ་ག་གྱེས་པ་བཞིན་དུ། རྩ་ཆེན་པོ་ལྔ་ཕྱོགས་བཞི་དབུས་དང་ལྔར་གྱེས་སོ། །ལུས་ཀྱང་ལྟར་ལྟར་པོར་ཆགས་སོ། །དེ་ནས་སེམས་ཀྱང་མངལ་དུ་
དུལ་ནས་མྱོས་ཤིང་འཐིབས་སོ། །དེ་ནས་དགུང་ཞག་བདུན་བཞི་ཉི་ཤུ་རྩ་བརྒྱད་ལ། ལྷན་གཅིག་སྐྱེས་པའི་ལྷས་དབང་དུ་བྱས་ནས་འཐིབས་སོ། །དེ་ནས་ཞག་གསུམ་བཅུ་ལོན་ཙམ་
ན། ལྷན་གཅིག་སྐྱེས་པའི་འདྲེས་དབང་བྱས་ནས་མྱོས་སོ། །དེ་ལྟར་སེམས་མྱོས་ཤིང་འཐིབས་པས། དགུང་ཟླ་གཅིག་གི་བར་དུ་ལུས་ཀྱང་ཁད་ཀྱིས་གོར་གོར་པོར་ཆགས་སོ། །བར་དེར་མ་
ཡང་མགོ་ན་ཞིང་སྐྱུག་བྲོའོ། །དེ་ནས་དགུང་ཟླ་གཉིས་ལོན་ཙམ་ན། སེམས་ཀྱང་མྱོས་པ་སངས་ཏེ། འཕྲས་ཤིང་འགུལ་བས་རྩ་རྣམས་ཀྱང་དར་ཅིང་རྒྱས་པར་གྱུར་རོ། །འབྱུང་བ་མེ་
ཆུ་ས་རླུང་ནམ་མཁའ་ལྔ་ཡི་རྟེན་ཡང་དེ་ཡིན་ནོ། །ལུས་ཀྱང་དགུང་ཟླ་གཉིས་ཀྱི་བར་དུ་ཕྱིའི་པགས་པ་ཆགས་སོ། །པགས་པའི་མདོ་འདུས་པ་ལྟེ་བར་ཆགས་སོ། །ལྟེ་བའི་དཀྱིལ་དུ་
བུ་ཡིས་སྲོག་ཐག་དང་མའི་སྙིང་ཐག་གཉིས་འབྲེལ་ལོ། །རྒྱུ་རྟེན་འབྲེལ་གྱིས་དེ་ལ་བྱའོ། །ལྟེ་བ་ལས་རྩ་གསུམ་གྱེས་ཏེ། གོང་འོག་བར་དང་གསུམ་དུ་སོང་ངོ༌། །དེ་ལྟར་གཟུགས་

ཕུང་ལ་ལྟེ་བ་ཆགས་པ་སྔའོ། །དེ་ནས་དགུང་ཟླ་གསུམ་གྱི་ངོ་མཐོང་ནས། ཕྱིའི་པགས་པས་སེམས་ཀྱིས་ཀྱང་འཕྲ་མ་ནུས་སོ། །ལུས་ཀྱང་ཡན་ལག་བཞི་མགོ་བོ་
དང་ལྔ་པགས་པས་བཏུམས་སོ། །མ་ཡང་ཤ་འདོད་ཅིང་སྒྱིད་སྐྱུར་རོ། །དེ་ནས་དགུང་ཟླ་བཞིའི་ངོ་མཐོང་ནས། པགས་པའི་འོག་ཏུ་ཆུ་ཐུམ་གྱི་ནང་ན། སེམས་ཀྱང་ཉ་བཞིན་དུ་འཕྱོ་
ཞིང་འགྱུར་ནུས་སོ། །བར་དེར་ལུས་ཀྱི་རུས་པ་ལ་ཆགས་པ་སྔ་བ། སྒལ་པའི་གཞུང་ཤིང་རྣམས་ཡིན། དེ་ནས་རྩིབ་མའི་གུར་དང༌ཡན་ལག་གི་ལྷུ་དང༌། ཀླད་པའི་བུམ་པ་རྣམས་ཆགས་སོ། །
དེ་ནས་ལུས་པོ་རྩ་ཆེན་པོ་བཞི་ཡིས་བསྡུས་ནས། འབྱུང་བ་བཞི་གཅིག་ཏུ་འཕུངས་སོ། །དེ་ནས་བཞི་བསྡུས་ཀྱི་ཕུང་པོར་ཐོགས་སོ། །འབྱུང་བ་བཞི་ལ་ཡང༌རླུང་གིས་སྤྱིར་ཕུང་པོ་ལ་ཁྱབ་
པ་གནས་ཀྱང༌། རྟེན་ཅིང་འདེགས་པའི་རླུང་གིས་བུས་སོ། །དེ་ནས་དགུང་ཟླ་ངོ་ལྔ་ལོན་ནས། མ་ཡང་ཉམས་ཆུང་ཞིང་སྐྱུར་འདོད་དོ། །བུའི་སེམས་ཀྱང་འབྱུང་བ་ཆེན་པོ་བཞིས་བགོས་
པས་ལུས་ལ་ཆ་མཉམ་མོ། །རྩ་རྣམ་པ་ལྔ་ལས་ཡང༌། ནང་གྲོལ་རྣམ་པ་ལྔ་དང༌། དབང་པོ་རྣམ་པ་ལྔ་ཆགས་སོ། །ནང་གྲོལ་རྣམ་པ་ལྔ་ལས། སྙིང་ཆགས་པ་སྔའོ། །དབང་པོ་རྣམ་

པ་ལྔ་ལ་མིག་ཆགས་པ་སྔའོ། །འབྱུང་བ་རྣམ་པ་ལྔ་ལས་ནམ་མཁའ་ཆགས་པ་སྔའོ། །ནམ་མཁས་གོ་འབྱེད་དོ། །ཕུང་པོ་ལ་རླུང་གིས་སྤྱིར་ཁྱབ་པར་གནས་ཏེ། རྟེན་ནང་གྲོལ་གློ་བ་
ལ་བཅས། སྒོ་སྣ་ལ་བཏོད། གློ་བ་དང་སྣ་གཉིས་འདྲ་བ་དེ་ལྟར་ལགས་སོ། །མེས་ཕུང་པོ་ལ་སྤྱིར་ཁྱབ་པར་གནས་སོ། །རྟེན་སྙིང་ལ་བཅས་སོ། །སྒོ་མིག་ལ་བཏོད་དོ། །སྙིང་ཟླུམ་པོར་འདུག་
པས་མིག་ཀྱང་ཟླུམ་པོར་འདུག་པའོ། །ཤུན་པ་རྣམ་པ་གསུམ་གྱིས་བརྒྱན་ནས་བཀྲ་བས། མིག་ཀྱང་དང་པོ་དམར་ཤ་བ། དེ་ནས་དཀར་ཤ་བ། དེ་ནས་སེར་ཤ་བ། དེ་ནས་ནག་ཤ་བ། མིག་ཀྱང་དེ་ལྟར་
བཀྲ་བ་ལགས་སོ། །ཆུས་ལུས་ལ་སྤྱིར་ཁྱབ་པར་གནས་སོ། །རྟེན་མཁལ་མ་ལ་བཅས་སོ། །སྒོ་རྣ་བ་ལ་བཏོད་དོ། །མཁལ་མ་དང་རྣ་བ་འདྲ་བ་དེ་ལྟར་ལགས་སོ། །སས་ཕུང་པོ་ལ་
སྤྱིར་ཁྱབ་པར་གནས་སོ། །རྟེན་མཆིན་པ་ལ་བཅས་སོ། །སྒོ་ལྕེ་ལ་བཏོད་དོ། །མཆིན་པ་དང་ལྕེ་འདྲ་བ་དེ་ལྟར་ལགས་སོ། །ནད་འདུ་བ་རྣམ་བཞི་ལས་ཁྲག་རླུང་བད་མཁྲིས་བཞི་ཡང༌། 
འབྱུང་བ་བཞི་ལ་ཆ་མཉམ་ཞིང་། རྟེན་བཞི་ལ་སྒོས་གནས་སོ། །ནང་གྲོལ་རྣམ་པ་ལྔ་མཆེར་པའི་རྩ་ལག་གིས་བསྡུས། མཆེར་བའི་རྩ་ལས་ལུས་ཀྱི་དབང་པོ་ཆགས་སོ། །འདུ་བ་

རྣམ་པ་བཞི་ཀ་འདུས་ན། བ་སྤུའི་རྒྱ་ལོག་ནས་མཆིའོ། །སྒོ་ཕྱིའི་བ་སྤུ་ལ་དོད་དོ། །ལྟེ་བའི་རྩ་ཅིག་གྱེན་ལ་སོང་བ་ལས། ཀླད་པའི་རྒྱ་མཚོ་ཆགས། རྩ་ཅིག་
བར་དུ་སོང་བ་ལས་ཁྲག་གི་རྒྱ་མཚོ་ཆགས། རྩ་ཅིག་འཐུར་ལ་སོང་བ་ལས་ཆུའི་རྒྱ་མཚོ་ཆགས། རྒྱུ་དུག་གསུམ་གྱི་རྩ་བ་བྱས་ཏེ། གཏི་མུག་ཀླད་པ་ལ་གནས། ཞེ་སྡང་ཁྲག་
ལ་གནས། འདོད་ཆགས་གསང་བ་ལ་གནས། དེ་ལྟར་དགུང་ཟླ་ངོ་ལྔ་ལ་ཕུང་པོ་རྣམ་པར་སྨིན་ནོ། །འབྱུང་བའི་ལྷ་ལྔས་ཤ་ཁྲག་གི་ཚད་སྙམས་ནས། དགུང་ཟླ་དགུའི་བར་དུ་ཕུང་པོ་དེ་ལྟར་
སྐྱེས་སོ། །མ་ཡིས་ཚ་བ་ཟོས་ན་བུ་ཚ་ནས་ན་བ་ཙམ་མོ། །མ་ཡིས་གྲང་བ་ཟོས་ན་བུ་གྲང་ནས་ན་བ་ཙམ་མོ། །མ་འགྲངས་ན་བུ་བཅུམ་ནས་ན་བ་ཙམ་མོ། །མ་ལྟོགས་ན་བུ་
འཕྱོངས་ནས་ན་བ་ཙམ་མོ། །དེ་ནས་དགུང་ཟླ་ངོ་བཅུ་ལོན་ཙམ་ན། སེམས་ཀྱི་མཚན་ཉིད་ནི་སྙིང་གི་དཀྱིལ་ན་མེ་འབར་བ་ཙམ་ཞིག་ཡོད་དོ། །རྣམ་པར་ཤེས་པ་ནི་སྐར་ཁུང་བཏོད་
པ་དང་འདྲའོ། །གཟུགས་ཀྱི་ཕུང་པོ་ནི་ཁང་པ་ཕུབ་པ་དང་འདྲའོ། །དཔེར་ན་ཁང་པར་མེ་བཏང་ན་སྐར་ཁུང་དུ་འོད་ཡོང་བ་དང་འདྲ་སྟེ། སེམས་ཀྱི་ཆོ་འཕྲུལ་ཡིད་ཀྱི་རྣམ་པར་ཤེས་པ་ནི། ཚོགས་

དྲུག་གི་སྒོ་ནས། འབབ་ཆུ་དང་འདྲ་སྟེ་དར་ཅིག་ཡང་མི་ཆགས་སོ། །སྤྲེའུ་དང་འདྲ་སྟེ་གཅིག་བཏང་ཡང་གཅིག་འཛིན་ནོ། །དེ་ལྟར་ལུས་ཀྱིས་སེམས་བསྡུས་སོ། །སེམས་ཀྱིས་ལུས་བསྡུས་སོ། །དེ་
ལྟར་སེམས་ལུས་འབྲས་བུ་མཉམ་པས། སེམས་དང་ལུས་གཉིས་བར་དུ་རྐྱེན་གྱིས་དེ་ལྟར་འགྲོགས་སོ། །ཟླ་དགུ་ངོ་བཅུ་ནས་མའི་མངལ་ནས་ལས་ཀྱིས་འབྱུང་ངོ༌། །དུས་དེར་མི་ཕྱི་ལྷ་ཕྱི་
ཡོ་ཕྱི་རྒྱལ་བཞེད་མའི་ཞལ་ནས། འོལ་མོ་ལུང་རིང་ཀྱིས་མི་རྣམས་ཀྱང༌། ཚན་དང་མདངས་གྱིས་ལ་ང་ཡི་སྤྱན་སྔར་འདུས་ཤིག །དགུང་ཞག་གསུམ་དྲོས་བཞི་ན། རྒྱལ་བུ་འབྱོན་ཏེ་འོང་གིས་དེ་སྐད་ཅེས་གསུངས་པས། བྲམ་ཟེ་གསལ་ཁྱབ་ཀྱིས་མི་རྣམས་ལ་སྨྲས་པ། 
རྒྱལ་བུ་འབྱོན་ཏེ་འོང༌གསུངས་པ་ནི། གཞན་ནས་འོང་བ་ལྟ་བུ་མ་ཡིན་ཏེ། རྒྱལ་བཞད་ཉིད་ཀྱི་སྐུ་ལས་འཁྲུངས་པར་ངེས་སོ། །དེ་སྐད་ཅེས་གསུངས་པས་མི་རྣམས་ཀྱང༌ཡིད་སྤྲོ་ལ་སེམས་དགའ་
ནས། མཁར་བར་པོ་སོ་བརྒྱད་ཀྱི་སྒོར་སྤྲིན་ཕུང་བཞིན་དུ་འདུས་ཏེ། ལ་ལ་ནི་རོལ་མོ་བསྒྱུར། ལ་ལ་ནི་རུ་མཚོན་འཕྱར། ལ་ལ་ནི་རྔ་གླིང༌བརྡུང་། ལ་ལ་ནི་སྤོས་མེ་གཏོང་། ལ་
ལ་ནི་སྐུ་གླུད་གཏོང༌། ལ་ལ་ནི་སྐུ་ཕྱྭ་ལྡོན། ལ་ལ་ནི་སྐུ་ཁྲུས་གསོལ། ལ་ལ་ནི་བསྐོར་བ་བྱས་ཤིང་མེ་ཏོག་ཕུལ་ལོ། །དགུང་ཞག་གསུམ་དྲོས་བཞི་ན། སྐུ་ལས་སྲས་བལྟམ་མོ། །

བལྟམས་པ་དེ་ཡང་དོན་དུ་གཤེན་རབ་ཉིད་ལ་སྐྱེ་བ་མི་མངའ་ཡང༌། འགྲོ་བའི་དོན་དུ་དེ་ལྟར་བསྟན་པའོ། །དེ་ནས་གསུངས་གཡུ་བྱ་ཁུ་བྱུག་བཞིན་དུ་ལྷང་ལྷང་གྲགས་པས། སེམས་
ཅན་ཐམས་ཅད་ཤིན་ཏུ་སྤྲོ་བ་སྐྱེས་སོ། །དར་དཀར་གྱི་སྟེང་དུ་བླངས་ནས་ཡུམ་གྱིས་གཟིགས་ནས། ཡབ་ལ་ཞུས་པ། སྲས་འདི་ནི་དར་དཀར་གྱི་ནང་དུ་རིན་པོ་ཆེ་དྲིལ་བ་དང་འདྲ་བ་ཅིག་གདའ་འོ། །
ཡབ་ཀྱང་ཤིན་ཏུ་མཉེས་སོ། །དུས་དེར་སྟོང་གསུམ་ཡང་གཡོ་ཞིང་འགུལ་ལོ། །གསུང་སྙན་པ་དེ་ལ་འཇིག་རྟེན་གྱི་ཁམས་སུ་སྒྲ་སྙན་པ་མ་ཐོས་པ་མེད་དོ། །བར་དེར་ཅིའི་ལོང་ཡང་
མེད་པར་དད་པ་ཐང་ཆོད་པའི་འཁོར་འཕུངས་ཏེ། ནམ་མཁའི་ཁམས་ན་གནས་པའི་སེམས་ཅན་རྣམས་ཀྱང༌། སྟོན་པ་མིར་སྐྱེ་བ་བཞེས་པའི་གསུང་སྙན་པ་ཐོས་ནས། དང་པོ་གཡུང་དྲུང་
སེམས་དཔའ་རྣམས་ནི་དུས་དེར་སྐབས་མི་ཕྱེད་པར་མཁྱེན་པས་མ་གཤེགས་སོ། །སླད་མ་རྣམས་ལ་དབལ་བོན་རོམ་པོ་དབལ་ཁམས་དང་ཆས་པ་དང༌། ཡོགས་བོན་གཏོ་རྒྱལ་ཡོགས་
ཁམས་དང་ཆས་པ་དང་། ཁྲིན་བོན་ཕྱྭ་སངས་ཁྲིན་ཁམས་དང་ཆས་པ་དང༌། གཉེར་བོན་གཏོ་ཆེན་གཉེར་ཁམས་དང་ཆས་པ་དང༌། འོ་བོན་འབྲང་ཟུ་འོ་ཁམས་དང་ཆས་པ་དང༌། མཚམས་

བོན་ཡོ་ཀྲུ་(འཁྲུ་)མཚམས་ཁམས་དང་ཆས་པ་དང༌། བདུད་བོན་ཆུ་ལྕགས་རྒྱལ་བ་བདུད་ཁམས་དང་ཆས་པ་དང༌། དམུ་བོན་ཡེའུ་ཐན་ཁམས་དང་ཆས་པ་དང༌། བཙན་བོན་མཚལ་
ཆགས་སྣར་བ་བཙན་ཁམས་དང་ཆས་པ་དང༌། སྲིད་བོན་མུ་ཆོ་ལྡེམ་དྲུག་སྲིད་ཁམས་དང་ཆས་པ་དང༌། སྐོས་བོན་གཙུག་སྲས་ཁྲོལ་བ་སྐོས་ཁམས་དང་ཆས་པ་དང༌། ཕྱྭ་བོན་རྔ་བརྡུང་
ཐེའུ་ལེགས་ཕྱྭ་ཁམས་དང་ཆས་པ་དང༌། ལྷ་བོན་ཐོད་དཀར་ལྷ་ཁམས་དང་ཆས་པ་དང༌། དེ་རྣམས་ནི་ཡར་གཡེན་གཉན་པོ་བཅུ་གསུམ་ཞེས་(གྱིས་)བགྱི་སྟེ། དབལ་ཡོག་ཁྲིན་དང་
གསུམ། གཉེར་འོ་འཚམས་དང་གསུམ། བདུད་དམུ་བཙན་དང་གསུམ། སྲིད་སྐོས་ཕྱྭ་དང་གསུམ། གཉན་པོ་ལྷ་དང་བཅུ་གསུམ་མོ། །དེ་རྣམས་ཀྱང་ནམ་མཁའ་ལས་ཆར་བཞིན་བབས་
ཏེ། ཡུལ་འོལ་མོ་ལུང་རིང་དུ་མཁར་བར་པོ་སོ་བརྒྱད་ལ། ལ་ལ་ནི་བསྐོར་བ་བྱེད། ལ་ལ་ནི་མེ་ཏོག་འབུལ། ལ་ལ་ནི་ལྷ་ཕྱག་འཚལ། ལ་ལ་ནི་གཙང་ཚན་འབུལ། ལ་ལ་ནི་སྐུ་
ཁྲུས་གསོལ། ལ་ལ་ནི་རྔ་བརྡུང༌། ལ་ལ་ནི་གཤང་འཁྲོལ། ལ་ལ་ནི་དུང་འབུད། ལ་ལ་ནི་སྤོས་གཏོང༌། ལ་ལ་ནི་གསས་བཤོས་འབུལ། ལ་ལ་ནི་མར་མེ་འབུལ། དེ་ལྟར་མཁར་བཀོར་

གྱིས་བཀོར་ནས། སྟོན་པའི་འཁོར་དང་པོར་ཁས་བླངས་ཤིང་དམ་བཅས་སོ། །ཡབ་ཀྱིས་ཤིན་ཏུ་ངོ་མཚར་ཆེ་ནས་དེ་རྣམས་ལ་བཀའ་སྩལ་པ། ཁྱོད་རྣམས་ལྷ་ཕྱག་དང་བསྐོར་བ་བྱེད་ཅིང་
མཆོད་པ་གང་ལ་འབུལ། དེ་ལས་སྐོས་བོན་གཙུག་སྲས་ཁྲོལ་བས་སླར་གསོལ་པ། སྟོན་པའི་སྐུ་སྐྱེ་བ་མི་ལས་བཞེས་ནས། རྒྱལ་པོའི་སྲས་སུ་སྐུ་འཁྲུངས་ནས་མཁར་འདི་ན་བཞུགས་
པས། བསྐོར་བ་བྱེད་ཅིང་མཆོད་པ་འབུལ་བ་ལགས་སོ། །ད་ཡང་སྟོན་པའི་ཞལ་བལྟ་བ་ཤིན་ཏུ་རིངས་བས། བདག་ཅག་ནི་འཁོར་གྱི་དམ་པ་དང་པོ་ལགས་པས། སྟོན་པ་ལ་ཞལ་མཇལ་
གསུངས། རྒྱལ་བོན་གྱིས་བཀའ་སྩལ་པ། དེ་ལྟ་བུ་ནི་འདི་ཀུན་ན་ཅི་ཡང་མ་མཆིས་སོ། །གཞན་དང་མ་ནོར་རམ་གསུངས་ནས། སླར་མཁར་ནང་དུ་འདས་ཏེ་གཤེགས་སོ། །རྒྱལ་བཞད་
མ་ལ་གསོལ་པ། ནམ་མཁའི་ལྷ་འདྲེ་དང༌། བོན་པོ་དང༌། དམག་ཚོགས་དང་། འདི་རྣམས་ཀྱིས་མཆོད་པ་འབུལ་ཞིང་བསྐོར་བ་བྱེད་པ་ནི། འོ་སྐོལ་འཇིགས་ཤིང་སྙེངས་མི་འཚལ་ཏེ། རྒྱལ་བུ་
འདི་ལ་མཆོད་པ་འབུལ་ཞིང༌འཁོར་དང་པོར་ཁས་ལེན་པ་ཞིག་གདའ་འོ། །བདག་གིས་བསྙོན་ནས་གསངས་སོ། །ཡུམ་གྱིས་གསོལ་པ། ཡབ་ལགས། གསངས་བ་ནི་ཤིན་ཏུ་ཡང་ལེགས་

སོ། །ནམ་མཁའི་དམུ་བདུད་དང༌། བཙན་བཙུན་དེ་རྣམས་ནི་ཡེ་འབྲོག་དང་ཐོབ་ཤོར་ལ་འོངས་བ་ཡིན་གྱིས་ཆ་ཡང་མེད། ཤིན་ཏུ་གཏུག་པ་ཅན་གྱི་སེམས་ཅན་ལགས་སོ། །གསང་སྒོ་ཡང་
དམ་དུ་བཅད་དོ། །འཁོར་པ་ཡང་གོ་མཚོན་བསྟར་ནས། མེལ་ཙེ་ཡང་དམ་དུ་བཙུགས་སོ། །དེ་ནས་ཡང་བར་སྣང་ལ་གནས་པའི་སེམས་ཅན་རྣམས་ཀྱང༌། སྟོན་པ་མིར་སྐྱེ་བ་བཞེས་
པའི་གསུང་སྙན་པ་ལྷང་ལྷང་ཐོས་ནས། ཟླ་བོན་ཚེས་པ་གྱེལ་བ་ཟླ་ཁམས་དང་ཆས་པ་དང༌། ཉི་བོན་དྲང་མ་ཡོ་བཞུར་ཉི་ཁམས་དང་ཆས་པ་དང༌། སྐར་བོན་ཚེའུ་གདངས་བཀྲ་སྐར་
ཁམས་དང་ཆས་པ་དང༌། སྤྲིན་བོན་བ་ཐུལ་སྐྱ་ཐུལ་སྤྲིན་ཁམས་དང་ཆས་པ་དང༌། གཞའ་བོན་གུག་ཏང་གྱིམ་བུ་གཞའ་ཁམས་དང་ཆས་པ་དང༌། དལ་བོན་ལུ་གུད་བུད་དཀར་དལ་
ཁམས་དང་ཆས་པ་དང༌། ཟེར་བོན་གདངས་སྙན་འགྱུར་བ་ཟེར་ཁམས་དང་ཆས་པ་དང༌། ལི་བོན་གཏོ་ཆེན་སྐྱོལ་པོ་ལོ་ཁམས་དང་ཆས་པ་དང༌། རྫི་བོན་ངང་ཕྲུག་ཕྱྭ་སངས་རྫི་ཁམས་
དང་ཆས་པ་དང༌། དེ་རྣམས་ནི་བར་གཡེན་གཏོད་པོ་དགུ་ཡིས་བགྱི་སྟེ། ཟླ་ཉི་སྐར་དང་གསུམ། སྤྲིན་འཇའ་དལ་དང་གསུམ། ཟེར་ལོ་རྫི་དང་གསུམ་ཡང་ནམ་མཁའ་ལས་ཆར་

བཞིན་དུ་ཡུལ་འོལ་མོ་ལུང་རིང་སུ་བབས་ཏེ། མཁར་བར་པོ་སོ་བརྒྱད་ལ། ལ་ལ་ནི་བསྐོར་བ་བྱེད། ལ་ལ་ནི་ལྷ་ཕྱག་འཚལ། ལ་ལ་ནི་མེ་ཏོག་འབུལ། ལ་ལ་ནི་གཙང་
ཚན་འདེབས། ལ་ལ་ནི་སྐུ་ཁྲུས་གསོལ། ལ་ལ་ནི་རྔ་བརྡུང༌། ལ་ལ་ནི་གཤང་འཁྲོལ། ལ་ལ་ནི་དུང་འབུད། ལ་ལ་ནི་གསས་བཤོས་འབུལ། ལ་ལ་ནི་མར་མེ་འབུལ། དེ་ལྟར་མཁར་གྱི་ཕྱི་
རིམ་ན། དམག་ཚོགས་སྔ་མ་འདུག་པའི་ཕྱི་རིམ་དུ་བསྐོར་རོ། །དེ་རྣམས་ལ་རྒྱལ་བོན་ཐོད་དཀར་གྱིས་བཀའ་སྩལ་པ། ཁྱོད་རྣམས་མཁར་འདི་ལ་བསྐོར་བ་བྱེད་ཅིང༌ལྷ་ཕྱག་འཚལ་བ་ནི་ཇི་
ལྟ་བུ་ཡིན་ཞེས་གསུངས་ན། ཉི་བོན་དྲང་མ་ཡོ་བཞུར་གྱིས་སླར་གསོལ་པ། སྟོན་པའི་སྐུ་མི་ལས་སྐྱེ་བ་བཞེས་ནས་རྒྱལ་པོའི་སྲས་འཁྲུངས་ནས་མཁར་འདི་ན་བཞུགས་པས་བསྐོར་བ་
བྱེད་ཅིང་མཆོད་པ་འབུལ་བ་ལགས་སོ། །ད་ཡང་སྟོན་པའི་ཞལ་བལྟ་རིངས་པས། བདག་ཅག་ནི་འཁོར་གྱི་འབྲིང་པོ་ལགས་པར་དམ་བཅས་བ་ལགས་སོ། །སྟོན་པ་ལ་ཞལ་མཇལ་
གསུངས། རྒྱལ་བོན་གྱིས་བཀའ་སྩལ་པ། དེ་ལྟ་བུ་ནི་འདི་ཀུན་ན་ཅི་ཡང་མ་མཆིས་སོ། །གཞན་དང་མ་ནོར་རམ་གསུངས་ནས། སླར་མཁར་གྱི་ནང་དུ་འདས་ཏེ་གཤེགས་སོ། །རྒྱལ་བཞད་

མ་ལ་གསོལ་པ། བར་སྣང་གི་ཁྲོམ་ཚོགས་དང༌། བོན་པོ་དང་། ལྷ་འདྲེ་འདི་རྣམས་ནི་རྒྱལ་བུ་འདི་ལ་མཆོད་པ་འབུལ་ཞིང་འཁོར་འབྲིང་པོར་ཁས་ལེན་པ་ཞིག་གདའ་འོ། །བདག་གིས་བསྙོན་
ནས་གསངས་སོ། །ཡུམ་གྱིས་ཡབ་ལ་གསོལ་པ། གསངས་བ་ནི་ཤིན་ཏུ་ཡང་ལེགས་སོ། །བར་སྣང་གི་ཉི་ཟླ་དང༌གཟའ་སྐར་དང༌། དལ་ཟེར་དང་། ལོ་སྐོར་ནི་ཡེ་འབྲོག་དང་ཐོབ་ཤོར་གྱི་
བདག་པོ་ལགས་སོ། །གསུངས་ནས་སྒོ་ཡང་དམ་དུ་བཅད་དོ། །འཁོར་ཡང་གོ་མཚོན་བསྟར་ནས་མེལ་ཙེ་དམ་དུ་བཙུགས་སོ། །དེ་ནས་ཡང་ས་གཞི་ལ་གནས་པའི་སེམས་ཅན་རྣམས་
ཀྱང༌། སྟོན་པའི་མིར་སྐྱེ་བ་བཞེས་པའི་གསུང་སྙན་པ་ལྷང་ལྷང་དེ་ཐོས་ནས། ཀླུ་བོན་དབྱར་སྙ་གྱིམ་བུ་འཁོར་ཀླུ་ཁམས་དང་ཆས་པ་དང༌། གཉན་བོན་ཐང་ཐང་ཁྲོལ་བ་གཉན་ཁམས་དང་ཆས་པ་
དང༌། རྒྱལ་བོན་བོངས་པོ་ཐོད་རྗེ་(དཀར་)རྒྱལ་ཁམས་དང་ཆས་པ་དང༌། སྨན་བོན་འབྲིམ་དང་སྐྱོལ་པོ་སྨན་ཁམས་དང་ཆས་པ་དང༌། གཟེད་བོན་ལ་ཙ་ཁུག་པ་གཟེད་ཁམས་དང་ཆས་པ་དང༌། 
སྲིན་བོན་ཡ་ངལ་གྱིམ་གོང་སྲིན་ཁམས་དང་ཆས་པ་དང༌། འདྲེ་བོན་གླུད་བོན་གྱེར་མཁས་འདྲེ་ཁམས་ཤགས་ཀྱིས་འདུལ་བ་འདྲེ་ཁམས་དང་ཆས་པ་དང༌། སྲི་བོན་མུ་འཕན་ཕེའུ་ར་སྲིན་ཁམས་

ཆིངས་ཀྱིས་འཆིང་བ་སྲི་ཁམས་དང་ཆས་པ་དང༌། བྱུར་བོན་སྣ་བོན་ལི་བྱིན་མི་རབས་རྒྱུད་དུ་སྤེལ་བ་བྱུར་ཁམས་དང་ཆས་པ་དང༌། གཤིན་རྗེའི་བོན་པོ་གཏོ་(རྟ་)བོན་བྱོན་ཁྲི་གནོད་
(ནག་པོ་གཏོ་)པ་རྟ་ལ་སྐོར་བ་གཤིན་ཁམས་དང་ཆས་པ་དང༌། ཆུད་ཀྱི་བོན་པོ་ཐར་བོན་གྲུ་སྐྱོལ་ལྷ་འདྲེ་སྐོས་ལ་འདེབས་པ་ཆུད་ཁམས་དང་ཆས་པ་དང༌། དེ་རྣམས་ནི་ས་གཡེན་ཆེ་བ་བཅུ་ཅིག་གིས་བགྱི་
སྟེ། ཀླུ་གཉན་རྒྱལ་དང་གསུམ། སྨན་གཟེད་སྲིན་དང་གསུམ། འདྲེ་སྲིན་བྱུར་དང་གསུམ། གཤིན་རྗེ་ཆུད་དང་གཉིས་ཏེ་བཅུ་གཅིག་ཀྱང༌། ས་གཞི་ལས་རྩི་བཞིན་དུ་འོལ་མོ་ལུང་རིང་དུ་འཁྲུངས་
ཏེ། མཁར་བར་པོ་སོ་བརྒྱད་ལ། ལ་ལ་ནི་བསྐོར་བ་བྱེད། ལ་ལ་ནི་ལྷ་ཕྱག་འཚལ། ལ་ལ་ནི་མེ་ཏོག་འབུལ། ལ་ལ་ནི་གཙང་ཚན་འདེབས། ལ་ལ་ནི་སྐུ་ཁྲུས་གསོལ། ལ་ལ་ནི་རྔ་བརྡུང༌། ལ་
ལ་ནི་གཤང་འཁྲོལ། ལ་ལ་ནི་དུང་འབུད། ལ་ལ་ནི་གསས་བཤོས་འབུལ། ལ་ལ་ནི་མར་མེ་འབུལ། དེ་ལྟར་མཁར་གྱི་ཕྱི་རིམ་ན། དམག་ཚོགས་སྔ་མ་འདུག་པའི་ཕྱི་རིམ་དུ་བསྐོར་རོ། །
རྒྱལ་བོན་ཐོད་དཀར་ངོ་མཚར་སྐྱེས་ནས་དེ་རྣམས་ལ་བཀའ་སྩལ་པ། ཁྱོད་རྣམས་མཁར་འདི་ལ་བསྐོར་བ་བྱེད་པ་ཇི་ལྟ་བུ་ཡིན་ཞེས་གསུངས་ནས། ཀླུ་བོན་དབྱར་སྙ་གྱིམ་བུས་

སླར་གསོལ་པ། སྟོན་པའི་སྐུ་སྐྱེ་བ་མི་ལས་བཞེས་ནས་རྒྱལ་པོའི་སྲས་སུ་སྐུ་འཁྲུངས་ནས་མཁར་འདིའི་ནང་ན་བཞུགས་པས། བསྐོར་བ་བགྱིད་ཅིང་མཆོད་པ་བགྱིད་བ་ལགས་སོ། །བདག་ཅག་
ནི་འཁོར་གྱི་ཐ་མར་དམ་བཅས་པ་ལགས་སོ། །ད་ཡང་སྟོན་པའི་ཞལ་བལྟ་བར་རིངས་བས། སྟོན་པ་ཞལ་མཇལ་གསུངས། རྒྱལ་བོན་གྱིས་བཀའ་སྩལ་པ། དེ་ལྟ་བུ་ནི་འདི་ཀུན་ན་ཡང་
མ་མཆིས་སོ། །གཞན་དང་མ་ནོར་རམ་གསུངས་ནས། སླར་མཁར་ནང་དུ་འདས་ཏེ་གཤེགས་སོ། །དེ་ནས་རྒྱལ་བཞད་མ་ལ་གསོལ་པ། ས་གཞི་གང་བའི་སེམས་ཅན་དང༌། བོན་
པོ་དང༌། ལྷ་འདྲེ་དེ་རྣམས་ནི་རྒྱལ་བུ་འདི་ལ་མཆོད་པ་འབུལ་ཞིང༌། འཁོར་ཐ་མར་ཁས་ལེན་པ་ཞིག་གདའ་འོ། །བདག་གིས་ནི་བསྙོན་ནས་གསངས་སོ། །ཡུམ་གྱིས་ཡབ་ལ་གསོལ་
པ། གསངས་པ་ནི་ཤིན་ཏུ་ཡང་ལེགས་སོ། །ས་གཞིའི་འདྲེ་སྲིན་དང་། ཀླུ་གཉན་ནི་ཤིན་ཏུ་གནོད་སེམས་ཆེ་བ་ཡིན་ནོ། །གསུངས་ནས་སྒོ་ཡང་དམ་དུ་བཅད་དོ། །འཁོར་པ་རྣམས་
གོ་མཚོན་བསྟར་ནས་མེལ་ཙེ་ཡང་དམ་དུ་བྱེད་དོ། །དེ་ནས་ཡབ་ཡུམ་ཡང་ཡིད་སྤྲོ་ལ་སེམས་དགའ་བས། རྒྱལ་བུ་དེ་ལ་མ་མ་དགུ་ཕྲུག་ཀྱིས་ཁྲུས་དང་། གཙང་སྦྲ་དང༌རྒྱན་

ཆ་དང་། ཚང་བུ་བྱས། དེ་ནས་བྲམ་ཟེ་གསལ་ཁྱབ་འོད་ལྡན་ལ། ཡབ་ཡུམ་གྱིས་བཀའ་སྩལ་པ། རྒྱལ་བུ་འདི་མ་ཡི་ལྷུམས་སུ་ཞུགས་ཙམ་ན་ཡང༌ལུས་ཡང་
བདེ་ཞིང་ཡིད་དགའ་འོ། །ད་ལྟ་སྐྱེས་ནས་ཀྱང༌ནམ་མཁའ་ལ་གནས་པ་དང༌། བར་སྣང་ལ་གནས་པ་དང༌། ས་གཞི་ལ་གནས་པ་དང་། སེམས་ཅན་ཐམས་ཅད་མ་ལུས་པར་དཔོན་དང་བློན་
དུ་ཆས་ནས། ཡུལ་འོལ་མོ་ལུང་རིང་པས་ལྷོའི་འཛམ་བུའི་གླིང་དུ་ཡང༌མི་ཤོང་བར་སྐོར་བ་བགྱིད་ཅིང༌མཆོད་པ་བགྱིད་པ་འདི་ཅི་ལགས། འདིའི་མཚན་བརྟགས་དགོས་པས་རྒྱལ་སར་མཆི་
ཅིག་པར་བཀའ་སྩལ་ཏོ། །དེ་ནས་ལྟས་མཁན་དེས་རྒྱལ་སར་ཡང་ཐོག་ཏུ་མཆིས་ནས། རྒྱལ་བུ་དེའི་ཞལ་མངོན་སུམ་དུ་མཐོང་བས། ལྟས་མཁན་ངུ་ཞིང་བྲང་བརྡུང་ངོ༌། །བརྒྱལ་
ཞིང་ཐང་ལ་འགྲེའོ། །རྒྱལ་པོའི་ཞལ་ནས་རྒྱལ་བུ་འདི་མྱུར་དུ་འཆི་བའི་མཚན་མཐོང་ངམ། ལྟས་མཁན་གསུངས་ནས། རྒྱལ་པོ་ཡབ་ཡུམ་གཉིས་ཀྱང་བཤུམས་སོ། །ཡབ་ཡུམ་
བཤུམས་པས་ལྟས་མཁན་བྲེད་ནས། གསོལ་པ་ཡབ་ཡུམ་མ་བཤུམས་ཤིག །རྒྱལ་བུ་འགྲོངས་པ་ལྟ་བུའི་མཚན་ནི་མི་གདའ་འོ། །ངན་བུ་བརྒྱལ་ཞིང་ངུ་བ་ནི་རྒྱལ་བུ་འདི་ལྟ་བུ་

མིའི་ཡུལ་དུ་སྟོན་པར་བྱོན་པ་ལ། བདག་བྲམ་ཟེ་རྒས་པ་གོགས་ནས་ངུ་ཞིང་བརྒྱལ་བ་ལགས་སོ། །རྒྱལ་བུ་འདིའི་ཞལ་དང་པོ་ཁུམས་ཙམ་ན། རིན་པོ་ཆེའི་མི་ལ་འོད་ཟེར་འབུམ་
ཕྲག་ཕྱོགས་བཅུར་འཕྲོ་བ། ཡི་གེ་སུམ་བརྒྱ་དྲུག་བཅུས་སྐུ་ལ་བརྒྱན་པ་ཐུགས་ལ་ཉི་མ་དགུ་ཕྲུགས་ཤར་བ་ཅིག་གདའ་ན། ལྟས་མཁན་རྒད་པོ་རྒས་པ་ཟ་མ་སྙིང་རེ་ན་དགོངས་
ནས་བརྒྱལ་ཞིང་ངུ་བ་ལགས་སོ། །རྒྱལ་བུ་འདིའི་མཚན་ནི་ཤིན་ཏུ་ཡང་བཟང་ངོ༌། །མིའི་མི་བུ་ཀླུའི་སྲས་པོ་འདྲ། །ཀླུའི་མི་སྲས་ནམ་མཁའི་ལྷ་བྲན་འདྲ། །བརྟགས་པས་བལྟ་ཡང་མི་
འདྲ་སེམས་ཅན་ཀུན་ལས་འཕགས། །འཕགས་པའི་སྐྱེས་བུ་མཚན་དང་ལྡན་པ་འདི། །འཇིག་རྟེན་ཁམས་སུ་སྟོན་པ་མཛད་པ་ལ། །ལྟས་མཁན་རྒད་པོ་རྒས་པོ་ཟ་མ་སྙིང་རེ་ན་དགོངས་ནས་
བརྒྱལ་ཞིང་ངུ་བ་ལགས་སོ། །རྒྱལ་བུ་འདིའི་མཚན་ནི་ཤིན་ཏུ་བཟང་བ་ཅིག་གདའ་སྟེ། སུམ་ཅུ་མཚན་དང་དཔེ་བྱད་བརྒྱད་ཅུ་ནི། །ལྗོན་ཤིང་ལོ་འབྲས་བཞིན་དུ་རིན་ཆེན་སྐུ་ལ་བརྒྱན། །
འདི་ལྟ་བུའི་མི་མཆོག་སྐྱེས་བུ་འདི། །འཇིག་རྟེན་ཁམས་སུ་འབྱུང་བ་རེ་དཀའ་ན། །ལྟས་མཁན་རྒད་པོ་རྒས་པ་ཟ་མ་རེ་སྙིང་ན། །དེ་སྐད་ཅེས་སྨྲས་ནས་བརྒྱལ་ཏེ་སོང་ངོ༌། །དེ་ལ་

རྒྱལ་བུས་ཤིན་ཏུ་སྙིང་རྗེ་བར་དགོངས་ནས་ཕྱག་གིས་ལྟས་མཁན་བརྒྱལ་བའི་མགོ་བཏེག་སྟེ། འདི་སྐད་ཅེས་བཀའ་སྩལ་ཏོ། །རིགས་ཀྱི་བུ་ཚེ་དང་ལྡན་པ་མ་བརྒྱལ་བར་ཡར་
ལོངས་དང༌། མ་རྒས་བར་དུ་ཆད་ན་ངུ་བ་ལས། །མི་ཚེ་མཐའ་རུ་ཕྱིན་པ་བསོད་ནམས་ལགས། །སྔ་མ་ལ་ཡང་སྲོག་གི་ལན་ཆགས་མེད། །ང་མཚན་ཁྱོད་ཀྱིས་རྟོགས་ཏེ། ཁྱོད་
མཚན་ངས་བརྟགས་ཀྱིས། དེ་སྐད་ཅེས་གསུངས་པས་ལྟས་མཁན་ཡང་ལངས་ནས་བསྐོར་བ་བྱས། ལྷ་ཕྱག་བཙལ། སྟོན་པའི་སྤྱན་སྔར་པུས་མོ་བཙུགས་པས། སྟོན་པའི་ཞལ་ནས་
ཁྱོད་ནི་ངུ་ཞིང་ག་མི་དགོས་ཏེ། སྐྱེ་བ་དང་པོ་ཐོག་མ་དཔག་ཏུ་མེད་པ་ནས། །ད་ལྟ་བྲམ་ཟེའི་ལུས་འདི་བླངས་པ་ཕན་ཆེད་དུ། །སྦྱངས་པའི་ལས་འཕྲོ་བཟང་པོ་ཅན་ཡིན་པས། །ད་སྟེ་དགུང་
ཞག་གསུམ་ན། ཡབ་ཡུམ་དང་ལྟས་མཁན་འོལ་མོ་ལུང་རིང་དུ་འཚོགས་པའི་མི་རྣམས་སངས་རྒྱས་ཏེ་འགྲོའོ། །དེ་སྐད་ཅེས་རྒྱལ་བུས་གསུངས་སོ། །དེ་ནས་ཡང་ཡབ་ཡུམ་ལ་ལྟས་
མཁན་གྱིས་གསོལ་པ། རྒྱལ་བུ་རྒྱལ་སར་དབྱུང་བའི་དུས་ནི་དེ་རིང་གི་གདུགས་འདི་ལགས་སོ། །འཚོགས་པ་འདི་རྣམས་ཀྱང༌ཤིན་ཏུ་ཞལ་མཇལ་རིངས་པར་གདའ་འོ། །རྒྱལ་བུ་འདི་ནི་

དཔེར་ན་ཡིད་བཞིན་གྱི་ནོར་བུ་རིན་པོ་ཆེ་དང་འདྲ་སྟེ། མ་བགོས་སྤྱི་ལ་བཞག་པ་ཡིན་ནོ། །ཡབ་ཡུམ་ཀྱང་སྔོན་ཚེ་བསགས་པའི་འབྲས་བུ་སྨིན་པར་ངེས་གསུངས་ནས་ཤིན་ཏུ་དགའ་འོ། །
ལྟས་མཁན་ཡང་ཤིན་ཏུ་དགའ་ནས་མཆོངས་སོ། །དགའ་ནས་འགྲོ། དགའ་ནས་ལྡེག །དེར་རྒྱལ་བུ་ལ་བ་ཏིའི་ཐོད་བཅིངས། དར་དཀར་གྱི་རལ་ག་གསོལ། དབང་གི་གཙུག་ཕུད་ནི་བཅས། 
ཚེའི་ལན་ཕྲན་ནི་སླས། གསེར་གྱི་ཆག་ཤིང་ནི་བསྣམས། འཁོར་རྣམས་ཀྱིས་ཀྱང༌གཡུང་དྲུང་རིས་ཀྱི་གདན་བཏིང༌། ཉི་ཟླ་རིས་ཀྱི་གུར་ཕུབ། རིན་པོ་ཆེའི་ཤིང་རྟ་ལ་འཁོར་པ་
མང་པོས་བསྐོར་ནས་སྤྱན་དྲངས་སོ། །མིང་དང་མཚན་ནི་སྟོན་པ་གཤེན་རབ་མི་བོར་བཏགས་སོ། །སྟོན་པའི་ཞལ་ཕྱུང་(བསྟན་)བའི་དུས་དུས་སུ་ས་ཡང་ཤིན་ཏུ་གཡོའོ། །རབ་ཏུ་གཡོའོ། །འགུལ་ལོ་
ཤིན་ཏུ་འགུལ་ལོ། །རབ་ཏུ་འགུལ་ལོ། །ནམ་མཁའ་དང་ས་གཞི་ལས་སྒྲ་སྙན་པར་གྲགས་སོ། །བར་སྣང་ལ་འོད་མང་པོ་བྱུང་ངོ༌། །འདི་ཅི་ལགས་ཞེས་ཡོ་སྔངས་སོ། །དུས་དེར་སེམས་ཅན་དམྱལ་
བ་རྣམས་དང༌། སེམས་ཅན་ཡི་དྭགས་རྣམས་དང༌། སེམས་ཅན་བྱོལ་སོང་རྣམས་དང༌། སེམས་ཅན་མི་རྣམས་དང༌། སེམས་ཅན་མི་མ་ཡིན་རྣམས་དང་། སེམས་ཅན་ལྷ་མ་ཡིན་རྣམས་

དང༌། སེམས་ཅན་ལྷ་རྣམས་དང༌། དེ་ལྟར་ཁམས་གསུམ་གྱི་སེམས་ཅན་ལ་ཤིན་ཏུ་གྲངས་བ་ཅིག་སངས་རྒྱས་ཏེ་སོང་ངོ༌། །དེ་ལ་གཤེན་རབ་ཀྱི་འཁོར་རྣམས་དང༌། སེམས་
ཅན་སླད་མ་ཀུན་ཀྱང༌ཤིན་ཏུ་རྟོག་པ་སྐྱེས་ནས་སྟོན་པ་ལ། ལ་ལ་ནི་བསྐོར་བ་བྱེད། ལ་ལ་ནི་ལྷ་ཕྱག་འཚལ། ལ་ལ་ནི་གཙང་ཚན་འབུལ། ལ་ལ་ནི་སྐུ་ཁྲུས་གསོལ། ལ་ལ་ནི་
གསས་བཤོས་འབུལ། ལ་ལ་ནི་མེ་ཏོག་འབུལ། ལ་ལ་ནི་མར་མེ་འབུལ། ལ་ལ་ནི་རྔ་བརྡུང་། ལ་ལ་ནི་གཤང་འཁྲོལ། ལ་ལ་ནི་དུང་འབུད། དེ་ནས་སྟོན་པ་ལ་བྲམ་ཟེས་གསོལ་པ་
སྟོན་པ་གཤེན་རབ་ལགས། བདག་ཅག་འཁོར་གྱི་དམ་པ་རྣམས་ལ་ནི་གཅིག་ཀྱང་སངས་མི་རྒྱ་བར། ཁམས་གསུམ་གྱི་སེམས་ཅན་ལ་འདི་སྙེད་ཙམ་ཞིག་སངས་རྒྱས་ཏེ་འགྲོ་བ་ཅིའི་ཡོན་
ཏན་ལགས། སླད་ན་ལུས་པ་འདིའི་སྐྱོན་ཅི་ལགས། སྟོན་པ་ལགས། འདི་འདྲ་ན་ནི་ལས་ལ་ཡང་དགེ་སྡིག་མེད་དོ། །ཚེ་ལ་སྔ་ཕྱི་མེད་དོ། །གནས་ལ་ཡང་མཐོ་དམན་མེད་དོ། །དེ་སྐད་ཅེས་གསོལ་
པས། སྟོན་པས་བཀའ་སྩལ་པ། དེ་ནི་འདི་ལྟར་རོ། །སྔོན་སྟོན་པ་པ་གཏོ་རྒྱལ་ཡེ་མཁྱེན་གྱིས།་མ་འདྲོངས་པའི་སེམས་ཅན་ལགས་སོ། །སྟོན་པ་མྱ་ངན་ལས་འདའ་ཀར་གདམས་ངག་གསུངས་

ནས་སྨོན་ལམ་བཏབ་པའི་མདོ། བདག་མྱ་ངན་འདས་པའི་འོག་ཏུ་སྟོན་པ་ཞིག་བྱོན་པའི་དུས་སུ་ངའི་བག་ཆགས་འདིས་སེམས་བསྐྱེད་ནས་ཞལ་མཐོང་མ་ཐག་ཏུ་སེམས་ཅན་ཁྱོད་རྣམས་
སངས་རྒྱས་པར་ཤོག་ཅིག་གསུངས་པས། སྨོན་ལམ་དེའི་མཐུ་ལགས་སོ། །སླད་ནས་ལུས་པ་རྣམས་ནི་ཤིན་ཏུ་སྡིག་ཆེ་བས། སྡིག་པ་མ་བྱང་ནས་ལུས་པ་དང་། སྟོན་པའི་སྨོན་ལམ་
མ་ཐེབས་པ། བར་དེར་འཇིག་རྟེན་གྱི་ཁམས་གཞན་ནས་འཕོངས་པ་ཡང་ཡོད་དོ། །དགུང་ཞག་གཅིག་ལ་སེམས་ཅན་སྨོན་ལམ་བཏབ་པ་རྣམས་དེ་ལྟར་དུ་སངས་རྒྱས་པའོ། །དེ་ནས་དགུང་
ཞག་གཉིས་ན་ཡང༌འཇིག་རྟེན་གྱི་ཁམས་གཡོའོ། །ཤིན་ཏུ་གཡོའོ། །རབ་ཏུ་གཡོའོ། །འགུལ་ལོ་ཤིན་ཏུ་འགུལ་ལོ། །རབ་ཏུ་འགུལ་ལོ། །ས་གཞི་ལས་སྒྲ་སྙན་པ་གྲགས་སོ། །ནམ་
མཁའ་ལས་འོད་གསལ་བ་མང་པོ་ཤར་རོ། །སྟོན་པ་གཏོ་རྒྱལ་ཡེ་མཁྱེན་གྱི་འཇིག་རྟེན་གྱི་ཁམས་ན་བསྟན་པ་རྒྱ་ཆེ་ཡང༌། སྐུ་གདུང་རིང་སྲེལ་སྐུའི་གཟུགས་བརྙན་དང༌། གསུང་རབས་
འབུམ་སྡེ་ཚིག་གི་ངེས་ཚིག་དང༌། སྐུ་གཟུགས་སྤྱན་ཅན་བདེར་གཤེགས་ཞལ་སྐྱིན་རྣམས་ཀྱང༌། སྐུ་གཟུགས་ནི་བྱ་འཕུར་བ་བཞིན་དུ་སོང་། སྐུ་གདུང་ཡང་དར་བཏིང་པ་བཞིན་དུ་སོང་། 

གསུང་རབས་ཀྱང་དུང་ཕྱིས་པ་བཞིན་དུ་སོང་། དམུ་རྒྱལ་ཐེམ་པ་སྐས་དང༌། ཕྱྭ་ཟ་ངང་འབྲང་གཉིས་ཀྱང༌། སྲོད་ལ་གཤེན་རབ་ལ་འོལ་མོ་ལུང་རིང་དུ་མཆོད་པ་ཕུལ། དགུང་ལ་
བྲག་སེང་གེ་ཚུགས་ཕུག་ཏུ་(རྒྱབ་བསྣོལ་གྱི་)བདུད་ངམ་རྗེ་ནག་པོ་བསྒྲལ། ཐོ་རངས་རི་གཡུང་དྲུང་དགུ་བརྩེགས་ཀྱི་རྩེ་མོ་ལ་མངོན་སུམ་དུ་སངས་རྒྱས་སོ། །དེ་ནས་ཡང་ཡབ་ཡུམ་དང༌བྲམ་
ཟེ་དང༌། འཁོར་རྣམ་པ་གསུམ་དུ་དམ་བཅའ་བ་དང༌། སླད་མ་རྣམས་འདུས་ནས་བྲམ་ཟེ་ལ་རྒྱལ་པོས་བཀའ་སྩལ་པ། རྒྱལ་བུ་འདི་བསྟན་པའི་དུས་མ་ཡིན་ནམ། གཤེགས་པའི་དུས་ཚོད་
ངན་ནམ། འདུལ་བའི་ཞིང་ཁམས་ཆུང་ངམ། རྒྱལ་སར་ཕྱུང་བའི་དུས་སྔས་སམ། འདི་ཅི་ལགས། ཕ་མ་(ལུས་)གཉིས་ཀྱི་སྒྲོམ་བུ་དང༌། འཁོར་གྱི་དམ་པ་བྲམ་ཟེ་དང༌། གསུང་ལ་འདུས་པའི་ཁྲོམ་
ཚོགས་ལ། གཅིག་ཀྱང་ཐར་པ་མ་ཐོབ་པར། ཁམས་གསུམ་སེམས་ཅན་ཅི་མིན་དང༌། བདག་གི་ཡབ་རྒན་ཡུམ་རྒན་དང༌། སྐུ་གདུང་གསུང་རབ་སྐུ་གཟུགས་རྣམས་ཐར་པ་ཐོབ་ནས་འགྲོ་
བ་འདི་བྲམ་ཟེས་བརྟགས་ན་ཅི་ལྟར་ལགས། གཤེན་རབ་ལ་ཡང་ཞུས་ཤིག་གསུངས། བྲམ་ཟེས་སླར་གསོལ་པ། ཀྱེ་རྒྱལ་བོན་ཐོད་དཀར་ལགས། ངན་བུ་འཁོར་བའི་ས་ལ་གནས་ནས། 

ཤིན་ཏུ་རིག་པའི་བློ་ཆུང་བས། བརྟགས་ཀྱང་ཅི་ལགས་ཅི་ཆ་མཆིས། གཤེན་རབ་ཉིད་ལ་ཞུས་པ་ལས། དེ་ནས་ཉི་མའི་རྩེ་ལ་ཡབ་ཡུམ་ལ་གཤེན་རབ་ཀྱིས་རྒྱལ་ཕྱག་ཕུལ། 
གཤེན་རབ་ལ་ཕུན་སུམ་ཚོགས་པའི་འཁོར་རྣམས་ཀྱིས་བསྐོར་བ་བྱས། ལྷ་ཕྱག་བཙལ། སྐུ་ཁྲུས་གསོལ། མཆོད་པ་ཕུལ་ནས་བྲམ་ཟེས་གསོལ་པ། རྒྱལ་བུ་སྟོན་པ་གཤེན་རབ་
ལགས། ཉིད་ཀྱིས་བསྟན་པའི་དུས་མ་ལགས་སམ། གཤེགས་པའི་དུས་ཚོད་ངན་ནམ། འདུལ་བའི་ཞིང་ཁམས་ཆུང་ངམ། རྒྱལ་སར་ཕྱུང་བའི་དུས་ཚོད་སྔས་སམ། ཡབ་ཡུམ་ལུས་ཀྱི་
སྒྲོམ་བུ་དང༌། འཁོར་གྱི་དམ་པ་བྲམ་ཟེ་དང༌། གསུང་ལ་དད་པ་སྐྱེས་པའི་སྐུ་ལ་འཁོར་བའི་ཁྲོམ་ཚོགས་ལ། གཅིག་ཀྱང་ཐར་པ་མི་ཐོབ་པར། གཞན་མ་ཐོབ་པ་ཅི་ལགས་ན། དེ་སྐད་
ཅེས་གསོལ་ལམ་ཞུས་པས། གཤེན་རབ་ཀྱིས་བཀའ་སྩལ་པ། བདག་གི་བསྟན་པའི་དུས་ཀྱང་འདི་ལགས་སོ། །ལགས་པའི་རྟགས་ནི་སྟོན་པ་གཏོ་རྒྱལ་ཡེ་མཁྱེན་གྱིས། སྨོན་ལམ་
བཏབ་པའི་མི་སངས་རྒྱས་པ་དང༌། བསྟན་པ་བཞག་པའི་རྗེས་དུང་ཕྱིས་པ་འམ། དར་རྐྱང་པ་བཞིན་དུ་འགྲོ་བའམ། བསྟན་པ་སྤེལ་བའི་སློབ་བུ་མེས་པོ་དམུ་རྒྱལ་ཐེམ་པ་སྐས་དང༌། ཕྱི་མོ་

ཕྱྭ་ཟ་ངང་འབྲང་མ་གཉིས་མདང་སྲོད་ལ་བདག་ལ་མཆོད་པ་ཕུལ་ལོ། །གུང་ལ་བདུད་ངམ་རྗེ་ནག་པོ་བསྒྲལ་ལོ། །ཐོ་རངས་མངོན་སུམ་དུ་ཐར་པ་ཐོབ་པ་ནི། དེ་ཡན་ཆད་
སྟོན་པ་གཏོ་རྒྱལ་གྱི་བསྟན་པའི་རྗེས་ལགས་སོ། །བདག་གི་ཞལ་མཐོང་མ་ཐག་ཏུ་མདུན་ལ་སངས་རྒྱས་ཏེ་སོང་བ་ནི། དུས་གཅིག་ལ་སྟོན་པ་གཉིས་མི་འབྱུང་བ་ལགས་སོ། །དེས་ན་
བདག་འབྱུང་བའི་དུས་ཀྱང་འདི་ལགས་སོ། །གཤེགས་པའི་དུས་ཚོད་ཀྱང་འདི་ལགས་སོ། །ལོ་ཡི་མགོ་བོ་བྱི་བའི་ལོ་ལ་དགོངས་ནས་གཤེགས་པ་ནི། ནན་ཏན་གྱིས་སེམས་ཅན་འདུལ་ཞིང༌། 
ཞིབ་ཏིག་གིས་བསྟན་པ་སྤེལ་བ་ལགས་སོ། །ཟླ་བའི་འགོ་བོ་དཔྱིད་ཟླ་ར་བ་ལ་དགོངས་ནས་གཤེགས་པ་ནི། འཇིག་རྟེན་གྱི་ཁམས་སུ་མཛད་པ་བཅུ་གཉིས་ཀྱི་དོན་མཐར་ཕྱིན་པས་
ཟླ་བ་བཅུ་གཉིས་ཀྱི་མགོ་དཔྱིད་ཟླ་ར་བ་ལ་དགོངས་ནས་བྱོན་པ་ལགས་སོ། །ཞག་གི་སྙིང་པོ་ཚེས་བཅོ་ལྔ་ལ་དགོངས་ནས་གཤེགས་པ་ནི། སྔོན་གྱི་སྟོན་པ་རྣམས་གཤེགས་པའི་དུས་ཁྱད་
པར་ཅན་གྱི་རྗེས་དང༌། ཟླ་གསང་ཐིག་ལེའི་དངོས་གྲུབ་ནོད་པས་གཤེགས་སོ། །སྐར་མའི་དམ་པ་རྒྱལ་གྱི་རུ་གོང་དུ་གཤེགས་པ་ནི་བདུད་ལྔ་(བཞི་)དབང་དུ་བསྡུས་ཏེ་རྒྱལ་བ་དང༌། འཇིག་རྟེན་ཟིལ་

གྱིས་གནོན་པའི་ཕྱིར་རོ། །དུས་ཚོད་ཀྱི་དང་པོ་ནམ་ལངས་པ་ལ་དགོངས་ནས་གཤེགས་པ་ནི། ནམ་ལངས་པའི་རྟིང་ལ་ཉི་མ་ཤར་འོང་བ་འདྲ་སྟེ། བདག་གཤེགས་པའི་རྟིང་ལ་སྐུ་ལས་སྤྲུལ་སྐུ་
འབུམ་ཕྲག་མང་པོ་ཕྱུངས་ནས། འགྲོ་བ་སེམས་ཅན་གྱི་དོན་བྱེད་པའི་ཕྱིར་རོ། །འདུལ་བའི་ཞིང་ཁམས་ཀྱང་རྒྱ་མི་ཆུང་སྟེ། འཇིག་རྟེན་གྱི་ཁམས་སྟོང་གསུམ་གྱི་སྟོང་ལགས་སོ། །རྒྱལ་སར་
དབྱུང་བའི་དུས་ཚོད་ཀྱང༌དགུང་ལོ་གཅིག་ལོན་ནས་དབྱུང་བའི་དུས་ལགས་སོ། །ཟླ་བ་བཅུ་གཉིས་ཀྱི་ཞག་སུམ་བརྒྱ་དྲུག་ཅུ་ཟ་མ་བདུན་བརྒྱ་ཉི་ཤུ། སྐུ་གསུང་ཐུགས་བསྐྱེད་པས་རྒྱལ་ས་ཟིན་
པ་ལགས་སོ། །ད་ཡང་གོང་དུ་གླེང་པ་དང་འདྲ་སྟེ། དགུང་ཞག་གསུམ་བགྱི་བ་ནི་སང་ལགས་སོ། །བདག་གིས་འདུལ་བའི་སེམས་ཅན་རྣམས་ལ་སྒྲིབ་པ་བྱང་བར་སྔ་བ་ནི། འོལ་མོ་ལུང་རིང་དུ་
ཚོགས་པའི་སེམས་ཅན་ཁྱེད་རྣམས་ལགས་སོ། །ད་ཡང་སང་གདུགས་ཀྱི་རྩེ་ལ་འོལ་མོ་ལུང་རིང་སྟོང་པ་ཙམ་ཞིག་ཀྱང་མ་ལུས་པར་འཁོར་བ་ལས་ཐར་པ་ཐོབ་སྟེ་འགྲོ་པར་ངེས་སོ། །དེ་སྐད་ཅེས་
གཤེན་རབ་ཀྱིས་གསུངས་པས། ཡབ་ཡུམ་དང་བྲམ་ཟེ་དང་འཁོར་རྣམས་ཀྱང༌ཤིན་ཏུ་དགའ་ནས་བསྐོར་བ་བྱས། ལྷ་ཕྱག་བཙལ། མེ་ཏོག་ཕུལ། དེ་ནས་ཡུམ་མི་ཕྱི་ལྷ་ཕྱི་ཡོ་ཕྱི་རྒྱལ་

བཞད་མས་སྲས་གཤེན་རབ་ལ་གསོལ་པ། གནས་མཆོག་དམ་པ་འོལ་མོ་ལུང་རིང་དུ། །བདག་ཅག་འདུས་པའི་སེམས་ཅན་རྣམས། །གཅིག་ཀྱང་མ་ལུས་ནང་པར་སངས་
རྒྱས་ན། །རྒྱལ་བུ་གཅིག་པུ་སུ་དང་བཞུགས་པ་ལགས། །གྲོང་ཁྱེར་ལང་ལིང་གནས་མཆོག་དམ་པ་ན། །རྒྱལ་པོ་ས་ལ་བཞུགས་པའི་སྤྱན་ལམ་དུ། །བུ་ཅིག་དོ་མོད་གཤེགས་ན་
མི་རུང་ངམ། །སླར་ཡུམ་ལ་སྲས་ཀྱིས་གསོལ་པ། ལུས་སེམས་སྨིན་པར་བྱེད་པའི་མ་གཅིག་ཇོ་མོ་ལགས། །ཐུགས་ཆུང་མི་འཚལ་འཇིག་རྟེན་མི་སྟོངས་ངེས། །དཔེར་ན་ཆབ་ཀྱི་སྙིང་
པོ་ལན་ཚྭའི་མཚོ་དང་འདྲ། །སྔ་མ་བྱང་ཡང་ཕྱི་མ་ཁད་ཀྱིས་ཆགས་པ་དེ་དང་འདྲ་སྟེ། ད་ལྟའི་ཁྲོམ་ཚོགས་འདི་ནང་པར་ཐར་ནས་ཡུལ་ཁམས་འདི་སྟོངས་ཀྱང༌། གཡུང་དྲུང་བོན་གྱི་བསྟན་
པ་འདི་ལ་ནི། ཉན་པ་ཏིབ་ཀྱིས་སྤྲིན་ཚོགས་བཞིན་དུ་དགོངས་ཀ་མཆི། མ་ཅིག་ཐུགས་ལ་འཕྲེང་ན་རོགས་པོ་གཉིས་སྤྲུལ་སྐད། ཐུགས་ལས་སྤྲུལ་པའི་རྨ་ལོ་སྐྱིན་གྱི་རལ་
ག་ཅན་དང༌། གསུང་ལས་སྤྲུལ་པའི་གསས་བུ་གཡུའི་ལན་ཕྲན་ཅན་གཉིས་སྤྲུལ་ཏེ། གཡུང་དྲུང་གི་གདན་སྟེང་ན་ཐབས་གཅིག་ཏུ་བཞུགས་ཏེ། ཡབ་ཡུམ་ལ་གསོལ་པ། 

བདག་ནི་དགུང་ལོ་གསུམ་ལོན་ནས། ཡབ་དང་མཐུན་པའི་རྗེས་སུ་གྲོང་ཁྱེར་ལ་སྐུ་འཆག་ཅིང་། རྒྱ་མཚོ་ལ་ཁྲུས་བགྱིད་ཅིང༌། རྒྱལ་པོ་ས་ལ་ལ་ཞེ་ས་འབུལ་དུ་བཟོད་མཆིའོ། །
དེ་སྐད་ཅེས་ཞུས་སམ་གསོལ་པས། ཡབ་ཡུམ་ཡང་ཤིན་ཏུ་ཐུགས་དགྱེས་སོ། །དེ་ནས་ཡུལ་ཁམས་དེའི་སེམས་ཅན་རྣམས་ཀྱིས། སྲོད་ལ་བར་པོ་སོ་བརྒྱད་དུ་གཤེན་རབ་ལ་
མཆོད་པ་ཕུལ། གུང་ལ་བྲག་སེང་གེ་རྒྱབ་སྣོལ་གྱི་ཕུག་ཏུ་སྲིན་པོ་མ་ཏྲང་ཁ་ཆེན་བཏུལ། ཐོ་རངས་གཡུང་དྲུང་དགུ་བརྩེགས་ཀྱི་རྩེ་ལ་མངོན་དུ་ལ་ལུས་པར་སངས་རྒྱས་སོ། །
གཤེན་རབ་ཀྱི་སྐུ་སྐྱེ་བ་བཞེས་པའི་ལེའུ་སྟེ་གསུམ་པའོ།།      །།གཡུང་དྲུང་ལྷའི་སྐད་དུ་ན། །རི་ཧི་རྭང་རྩེ་གོ་ན་རམ། །གང་ཟག་མིའི་སྐད་དུ་ན། །གཤེན་རབ་ཀྱི་བསྟན་པ་
སྤེལ་བའི་ལེའུའོ། །སླད་ནས་གསས་མཁར་ཤམ་པོ་ལྷ་རྩེའི་སྒོ་ཀ་ན། ཐུགས་ལས་སྤྲུལ་པའི་རྨ་ལོ་དང༌། །གསུང་ལས་སྤྲུལ་པའི་གཡུ་ལོ་དང༌། །གཤེན་རབ་ཉིད་ཀྱི་སྐུ་དང་གསུམ། །
མཆོད་པ་བགྱིད་ཅིང་ལྷ་ཕྱག་འཚལ། །རྔ་གླིང་བརྡུང་ཞིང་མེ་ཏོག་འབུལ། །བསྐོར་བ་བགྱིད་ཅིང་འཕན་གདུགས་འཕྱར། །དེ་ལྟར་འོལ་མོ་ལུང་རིང་ན་བཞུགས་ཙམ་ན། དེའི་ཚེ་

ཚེ་དེའི་དུས་ན། ཡེ་གཤེན་གཡུང་དྲུང་སེམས་དཔའ་འགྲོ་བའི་དོན་ལ་དགོངས་པ། གཤེན་རབ་ཀྱི་འཁོར་དུ་མོས་པ། གཡུང་དྲུང་གི་བོན་ལ་ཉན་པ། བར་དེར་སྐབས་
ཕྱེད་པར་ཤེས་པས། ནམ་མཁའ་ལས་ཆར་བཞིན་དུ་བབས་སོ། །ནམ་མཁའ་ལས་བབས་པའི་ཡེ་གཤེན་གཡུང་དྲུང་སེམས་དཔའ་ཆེ་རྒྱལ་རྒོད་ཞུ་ཅན་དང༌། ཡང་རྒྱལ་
འབྲུག་སླག་ཅན་དང༌། གཅོད་པ་ཁྲ་སླག་ཅན་དང༌། དྲག་པོ་དབལ་སླག་ཅན་དང་། བདུད་རྩིའི་ཆར་སླག་ཅན་དང༌། གཤེན་རབ་དང་ཐབས་གཅིག་ཏུ་བཞུགས་སོ། །ཡེ་གཤེན་གཡུང་དྲུང་
སེམས་དཔའ་ནམ་མཁའ་ལས་བབས་པ་ནམ་མཁའི་བ་དན་ཅན་དང༌། ཁྱུང་གི་རུ་མཚོན་ཅན་དང༌། རྒོད་ཀྱི་འཕར་འདབ་ཅན་དང༌། ཟོ་བོ་སྦར་ཤད་ཅན་དང་། རྨ་བྱའི་ལྡེམ་རྒྱངས་ཅན་
དང༌། ཁུ་བྱུག་གི་གསུང་སྙན་ཅན་དང་། གཤེན་རབ་དང་ཐབས་གཅིག་ཏུ་བཞུགས་སོ། །ཡང་ཡེ་གཤེན་གཡུང་དྲུང་སེམས་དཔའ་ནམ་མཁའ་ལས་བབས་པ། དབལ་སོ་མདུང་རྩེ་ཅན་དང༌། 
གསས་མདའ་དུང་དབྱུག་ཅན་དང༌། རྔ་སྟོང་རི་ཆེམ་པ་ཅན་དང༌། གཤང་ཁྲི་ལོ་གནམ་གྲགས་ཅན་དང༌། དུང་འཕར་པོ་འཕར་ཆུང་ཅན་དང་། གཤེན་རབ་དང་ཐབས་གཅིག་ཏུ་བཞུགས་

སོ། །དེ་ནས་ཡང་ཡེ་གཤེན་གཡུང་དྲུང་སེམས་དཔའ་ནམ་མཁའ་ལས་བབས་པའི་འཕྲོ་རྫོགས་ནས། གཤེན་རབ་ལ་བསྐོར་བ་བྱས། ལྷ་ཕྱག་བཙལ། མཆོད་པ་ཕུལ་ནས་ཞུས་སམ་
གསོལ་བའི་མདོ། སྟོན་པ་ལགས། བདག་ཅག་ཡེ་གཤེན་གཡུང་དྲུང་སེམས་དཔའི་འཁོར་རྣམས་ལ། གསས་མཁར་སུམ་བརྒྱ་དྲུག་ཅུའི་ནང་ནས་ཀྱང༌ངེས་པའི་དོན་ཅིག་བཤད་དུ་
གསོལ། དེ་སྐད་ཅེས་ཞུས་པས། གཤེན་རབ་ཀྱིས་བཀའ་སྩལ་པ། ཡེ་གཤེན་གཡུང་དྲུང་སེམས་དཔའ་རྣམས། །བོན་ལ་རྒྱ་ཆེ་གྲངས་མང་ཡང༌། །དབང་པོ་རབ་ཏུ་ཁྱོད་འདུག་པས། །
མན་ངག་ལུང་གི་བོན་བསྟན་ནོ་གསུངས་ནས། ཡེ་གཤེན་གཡུང་དྲུང་སེམས་དཔའ་རྣམས་ལ་མན་ངག་ལུང་གི་བོན་བསྟན་ནས། །ཤམ་པོ་ལྷ་རྩེའི་བདག་ཏུ་སྐོས། །ཤམ་པོ་ལྷ་རྩེའི་
གསས་མཁར་ན། །ཡེ་གཤེན་གཡུང་དྲུང་སེམས་དཔའ་རྣམས། །འཁོར་བའི་སེམས་ཅན་ཐམས་ཅད་ལ། །མན་ངག་ལུང་གི་བོན་སྟོན་ནོ། །དེ་ནས་ཡང་སྟོན་པ་གཤེན་རབ་མི་བོ་
དང༌། །རྨ་ལོ་དང་ནི་གཡུ་ལོ་གཉིས། །བར་པོ་སོ་བརྒྱད་མཁར་དུ་གཤེགས། །བར་སྣང་ཁམས་ཀྱི་སྲིད་གཤེན་རྣམས། །སྔ་རབས་འདས་དང་ཕྱི་རབས་འཕེལ། །གཤེན་རབ་འཁོར་དུ་གནམ་

ལས་ཆར་བཞིན་དུ་བབས། དབལ་བོན་རོམ་པོ་དང༌། ཡོགས་བོན་གཏོ་རྒྱལ་དང༌། ཁྲིན་བོན་ཕྱྭ་སངས་དང༌། གཉེར་བོན་གཏོ་ཆེན་དང༌། འོ་བོན་འབྲང་ཟུ་དང༌། མཚམས་བོན་
ཡོ་ཀྲུ་དང་། གཤེན་རབ་དང་ཐབས་གཅིག་ཏུ་བཞུགས་སོ། །བདུད་བོན་ཆུ་ལྕགས་དང༌། དམུ་བོན་ཡེའུ་ཐན་དང༌། བཙན་བོན་མཚལ་ལྕགས་དང་། གཤེན་རབ་དང་ཐབས་གཅིག་ཏུ་བཞུགས་
སོ། །སྲིད་བོན་མུ་ཆོ་དང༌། སྐོས་བོན་གཙུག་སྲས་དང༌། ཕྱྭ་བོན་ཐེའུ་ལེགས་དང༌། ལྷ་བོན་ཐོད་དཀར་དང་། དེ་རྣམས་ནི་ཡེ་གཡེན་གཉན་པོ་བཅུ་གསུམ་འདུལ་བའི་བོན་པོ་ལགས་ཏེ། 
གཤེན་རབ་དང་ཐབས་གཅིག་ཏུ་བཞུགས་སོ། །དེ་ནས་ཡང་ཟླ་བོན་ཚེས་པ་དང༌། ཉི་བོན་དྲང་མ་དང༌། སྐར་བོན་ཚིག་གུ་དང༌། སྤྲིན་བོན་བ་ཐུལ་དང༌། གཞའ་བོན་ཁུག་ཏང་དང་། གཤེན་རབ་དང་ཐབས་
གཅིག་ཏུ་བཞུགས་སོ། །དལ་བོན་ལུ་གུ་དང༌། ཟེར་བོན་གདང་སྙན་དང༌། ལོ་བོན་རྩིས་འདེབས་དང༌། རྫི་བོན་ཕྱུར་བ་དང༌། དེ་རྣམས་ནི་བར་གཡེན་གཏོད་པོ་དགུའི་བོན་པོ་ལགས་ཏེ། 
གཤེན་རབ་དང་ཐབས་གཅིག་ཏུ་བཞུགས་སོ། །དེ་ནས་ཡང་སྣང་གཤེན་གཡའ་རི་གངས་བྲག་ལས་གཤེན་རབ་གྱི་འཁོར་དུ་རྫི་བཞིན་དུ་བབས་སོ། །ཀླུ་བོན་དབྱར་སྙ་དང༌། གཉན་བོན་ཐང་

ཐང་དང༌། རྒྱལ་བོན་བོངས་པོ་དང༌། སྨན་བོན་འབྲིང་དང་དང༌། བཟོད་བོན་ལ་ཚ་དང༌། སྲིན་བོན་ཡ་ངལ་དང༌། འདྲེ་བོན་གླུད་བོན་གྱེར་མཁས་དང༌། སྲིན་བོན་མུ་འཕན་ཕེའུ་ར་དང༌། བྱུར་བོན་སྣ་བོན་
ལི་བྱིན་དང༌། གཤིན་རྗེའི་བོན་པོ་རྟ་བོན་བྱོན་ཁྲི་དང་། ཆུད་ཀྱི་བོན་པོ་ཐར་བོན་གྲུབ་སྐྱོལ་དང་། དེ་རྣམས་ནི་ས་གཡེན་ཆེ་བ་བཅུ་གཅིག་འདུལ་བ་ལགས་ཏེ། གཤེན་རབ་དང་ཐབས་
གཅིག་ཏུ་བཞུགས་སོ། །དེ་ནས་སྲིད་གཤེན་སྣང་གཤེན་རྣམས་ཀྱིས་བསྐོར་བ་བྱས། ལྷ་ཕྱག་འཚལ་ནས་ཞུས་པའི་མདོ། སྟོན་པ་གཤེན་རབ་ལགས། བདག་ཅག་སྲིད་གཤེན་
སྣང་གཤེན་འཁོར་པ་རྣམས་ལ། གསས་མཁར་སུམ་བརྒྱ་དྲུག་ཅུའི་ནང་ནས་ཀྱང༌། ངེས་ཚིག་བདེན་པའི་བོན་ཅིག་བཤད་དུ་གསོལ། དེ་སྐད་ཅེས་ཞུས་པས། གཤེན་རབ་ཀྱིས་
བཀའ་སྩལ་པ། ཞུ་བའི་གཤེན་པོ་ཁྱོད་རྣམས་ལ། །དབང་པོ་འབྲིང་གི་བློ་ཡོད་པས། །སྲིད་པ་རྒྱུད་ཀྱི་བོན་བསྟན་ནོ་གསུངས་ནས། སྲིད་པ་དང་ལོ་རྒྱུས་ཀྱི་བོན་བསྟན་ནས། བར་སྣང་
གཡའ་རིའི་བདག་ཏུ་སྐོས། །སྲིད་གཤེན་སྣང་གཤེན་འཁོར་རྣམས་ཀྱང༌བར་སྣང་གངས་རིའི་གླིང་ཁམས་ན། འཁོར་བའི་སེམས་ཅན་མང་པོ་ལ་སྲིད་པ་རྒྱུད་ཀྱི་བོན་བསྟན་ཏོ། །དེའི་དུས་

དུས་ན་རི་རབ་ཀྱི་རྩེ་མོ་ནས་དཔལ་གྱི་ལྷ་ཚངས་པ་དང༌། བརྒྱ་བྱིན་གཡུང་དྲུང་གི་ལྷ་ཆེན་མོ་ཆེ་བཞི། སྲིད་པའི་ལྷ་རྒྱལ་པོ་ཆེན་པོ་བཞི། རྫུ་འཕྲུལ་གྱི་ལྷ་ལྷེའུ་
རྗེ་བདུན། རོལ་མཚོའི་ཀླུ་རྣམས་ལ། འོལ་མོ་ལུང་རིང་དུ་ནམ་མཁའ་ནས་ཆར་བཞིན་དུ་བབས་སོ། །སྟོན་པ་ལ་བསྐོར་བ་བྱས་ལྷ་ཕྱག་བཙལ་ནས་ཞུས་པའི་མདོ། གསས་
མཁར་སུམ་བརྒྱ་དྲུག་ཅུ་ལས། ངེས་ཚིག་བདེན་པའི་བོན་ཅིག་བཤད་དུ་གསོལ། དེ་སྐད་ཅེས་ཞུས་པས། སྟོན་པ་གཤེན་རབ་ཀྱིས་བཀའ་སྩལ་པ། བདག་ལ་ཞུ་བ་ཁྱོད་
རྣམས་ནི། །མཐུ་སྟོབས་བྱིན་རླབས་ཅན་ཡིན་པས། །ནག་པོ་སྔགས་ཀྱི་བོན་བསྟན་ནོ་གསུངས་ནས། འཇིག་རྟེན་ཁམས་ཀྱི་སེམས་ཅན་ལ། །ཞི་བའི་ངང་གིས་མ་ཐུལ་ན། །དྲག་
པོའི་སྔགས་ཀྱིས་བསྒྲལ་བའི་ཕྱིར། །ནག་པོ་སྔགས་ཀྱི་བོན་བསྟན་ནས། །ལྷ་རྩེ་དགུང་ནམ་བདག་ཏུ་གཤེགས། །འཇིག་རྟེན་ལྷ་ཚོགས་དེ་རྣམས་ཀྱང༌། །ཕྱོགས་བཞི་མཚམས་བརྒྱད་གླིང་
ཁམས་ན། །བར་ཆད་བྱེད་པའི་བདུད་འདུལ་ལོ། །དེའི་ཚེ་དེའི་དུས་ཙམ་ན། །སྟོན་པ་གཤེན་རབ་མི་བོ་ནི། །དགུང་ལོ་གསུམ་བཞེས་ནས་རྒྱ་མཚོ་ལ་ཁྲུས་བྱེད་པ་དང༌། གྲོང་ཁྱེར་ལ་

སྐུ་འཆག་པ་དང༌། རྒྱལ་པོ་ས་ལ་ལ་ཞེ་ས་འབུལ་བའི་དུས་ཡིན་པས། གཤེགས་པར་དགོངས་ནས་འཁོར་པ་རྣམས་ལ་བཀའ་སྩལ་ནས། ཡབ་ཀྱི་ཤིང་རྟ་གསེར་གྱི་འཁོར་ལོ་བརྒྱད་
པ་ལ་ཆིབས། སྐུ་ལས་འོད་ཟེར་མང་པོ་ཕྱུང་བས། སྟོན་པའི་ཤ་ཁྲག་དྲོད་དབུག་བཞི་ལས། འབྱུང་བའི་གཤེན་པོ་བཞིར་སྤྲུལ་ལོ། །ཤར་ཕྱོགས་འབྱུང་བ་མེའི་བོན་པོ་འོད་ཀྱི་ལྕང་
ལོ་ཅན། གསལ་བའི་མར་མེ་དགུ་ཕྲུག་བསྣམས་ནས། སྟོན་པ་གཤེན་རབ་དང་ཐབས་ཅིག་ཏུ་གཤེགས་སོ། །བྱང་ཕྱོགས་འབྱུང་བ་རླུང་གི་བོན་པོ་ཕྱོད་དེ་གསང་རྒྱལ་ནམ་མཁའ་
གཡུ་མདངས་སྔོན་པོ་ཅན་དྲི་ཞིམ་སྤོས་ཀྱི་དུད་པ་སྣ་ཚོགས་བསྣམས་ནས། སྟོན་པ་གཤེན་རབ་དང་ཐབས་ཅིག་ཏུ་གཤེགས་སོ། །ནུབ་ཕྱོགས་འབྱུང་བ་ཆུའི་བོན་པོ་བདུད་རྩིའི་ཟིལ་
པ་ཅན་དང་། བདུད་རྩི་ཁྲུས་ཀྱི་བུམ་པ་བསྣམས་ནས། སྟོན་པ་གཤེན་རབ་དང་ཐབས་ཅིག་ཏུ་གཤེགས་སོ། །ལྷོ་ཕྱོགས་འབྱུང་བ་སའི་བོན་པོ་རིན་ཆེན་ཐོར་ཚུགས་ཅན་ཞལ་ཟས་རོ་
མཆོག་སྣ་ཚོགས་བསྣམས་ནས། སྟོན་པ་གཤེན་རབ་དང་ཐབས་ཅིག་ཏུ་གཤེགས་སོ། །དེའི་ཚེ་དེའི་དུས་ན་འཁོར་པ་མང་པོ་ཡང༌། ལ་ལ་ནི་རྔ་བརྡུང༌། ལ་ལ་ནི་གཤང་འཁྲོལ། ལ་ལ་

ནི་དུང་འབུད། ལ་ལ་ནི་གཙང་ཚན་འཐོར། ལ་ལ་ནི་སྐུ་ཁྲུས་གསོལ། ལ་ལ་ནི་སྐུ་ཕྱྭ་ལྡོན། ལ་ལ་ནི་སྐུ་གླུད་གཏོང༌། དེ་ནས་སྟག་དང་གཡག་དང༌གླང་པོ་ཆེ་
དང་སེང་གེ་བཞིས་མཐའ་མནན་ནས་གཤེགས་སོ། །ནམ་མཁའ་ལས་འཇའ་ཚོན་སྣ་ལྔའི་འོད་འཐིབས་སོ། །ས་གཞི་ལས་མེ་ཏོག་སྣ་ཚོགས་ཀྱི་ཚལ་སྐྱེས་སོ། །སྒྲ་སྙན་པ་
ཕྱོགས་བཅུ་ཀུན་ནས་གྲག་གོ། །འཇིག་རྟེན་གྱི་ཁམས་ཀྱང༌ཤིན་ཏུ་འགུལ་ལོ། །གྲོང་ཁྱེར་ལང་ལིང་གི་མི་རྣམས་ཀྱང༌ཤིན་ཏུ་འཇིགས་ནས་རྒྱལ་པོ་ས་ལའི་སྤྱན་སྔར་འདུས་
སོ། །རྒྱལ་པོ་ས་ལ་ལ་འདི་ཅི་ལགས་ཞེས་ཞུས་ན། རྒྱལ་བུ་གསལ་ཁྱབ་ཀྱིས་བཀའ་སྩལ་པ། འདི་གཞན་གང་ཡང་མ་ལགས་སོ། །སྔོན་རྒྱལ་པོའི་སྲས་མོ་བདག་གི་སྲིང་མོ་
རྒྱལ་བཞད་མ་འོལ་མོ་ལུང་རིང་དུ་རྒྱལ་བོན་ཐོད་དཀར་ལ་ཕུལ་བས། སྲས་རྒྱལ་བུ་ཅིག་སྐུ་འཁྲུངས་པས། དེའི་ཞལ་མཐོང་མ་ཐག་ཏུ་ཡབ་ཡུམ་དང་། ཡུལ་ཁམས་དེའི་
སེམས་ཅན་ཐམས་ཅད་ནི། ལུས་ལ་དཔལ་ཤར་བས་མངོན་སུམ་དུ་སངས་རྒྱས་སོ། །དེའི་རྟིང་ལ་སྲས་རྒྱལ་བུ་དེ་དགུང་ལོ་གསུམ་བཞེས་ནས། ཡབ་དང་མཐུན་པར་རྒྱ་

མཚོ་ལ་ཁྲུས་ལ་གཤེགས་ཤིང་གྲོང་ཁྱེར་ལ་སྐུ་འཆག་ཏུ་གཤེགས་པ་དང༌། རྒྱལ་པོ་ས་ལ་ལ་ཞེ་ས་འབུལ་བའི་དུས་ནི་དེ་རིང་གི་གདུགས་འདི་ཡིན་པར་ངེས་སོ། །རྒྱལ་བུ་དེ་ནི་རྣམ་
པ་ཐམས་ཅད་མཁྱེན་པའི་སྤྲུལ་པའི་སྐུ་གཅིག་འཇིག་རྟེན་(གྱི་ཁམས་སུ་)དུ་བྱུང་བ་ལགས་པས། གྲོང་ཁྱེར་ལང་ལིང་གི་མི་རྣམས་ཀྱི་སྐྱོན་གྱི་བྱིངས་ནས་སྐྱེས་པའི་ལུས་ཕུང་ཀུན་དག་པར་ཁྲུས་
གྱིས་ཤིག །མེ་ཏོག་སྣ་ཚོགས་པ་ཐུས་ཤིག །རྒྱལ་བུ་དེའི་ཞལ་མཐོང་མ་ཐག་ཏུ་མདུན་བསུ་ནས་ལྷ་ཕྱག་འཚལ། བསྐོར་བ་བྱས། མེ་ཏོག་ཕུལ་ན། རྒྱལ་བཞད་མའི་སྲས་ལགས་པས། འོ་སྐོལ་ཡང་དེའི་རྟིང་ལ་
སངས་རྒྱས་ཏེ་འགྲོ་ངེས་སོ། །དེ་སྐད་ཅེས་གསུངས་པས། རྒྱལ་པོ་ཡབ་ཡུམ་དང༌གྲོང་ཁྱེར་གྱི་མི་རྣམས་ཤིན་ཏུ་དགའ་འོ། །མེ་ཏོག་སྣ་ཚོགས་པ་བཏུས་
ནས། ཁྲུས་དག་པར་བྱས་སོ། །རྒྱལ་པོ་ས་ལ་ཡང་རིན་པོ་ཆེའི་རྒྱལ་ཆས་སུ་ཞུགས། རོལ་མོ་སྣ་ཚོགས་པ་ནི་བཅས། རྒྱལ་བུའི་ཞལ་ལྷག་གིས་བྱུང་ནས་མདུན་བསུའོ། །བསྐོར་
བ་བྱས་སོ། །ལྷ་ཕྱག་བཙལ་ལོ། །མཆོད་པ་ཕུལ་ལོ། །རྒྱལ་བུ་ཤིང་རྟ་ལས་བབས་ནས་རྒྱལ་པོ་ས་ལ་ལ་ཞེ་ས་ཕུལ་བས་ཞབས་གར་བཞགས་པའི་རྗེས་ན། རིན་པོ་ཆེ་འབར་

བའི་མེ་ཏོག་འདབ་མ་བརྒྱ་རྩ་བརྒྱད་ཕྱིན་པ་རེ་རེ་བཀྲ་ལམ་ལམ་ཐལ་བས། རྒྱལ་པོས་ཀྱང་སྤྲུལ་པའི་སྐུ་ཅིག་ལགས་པར་མཁྱེན་ནས། ཞེ་ས་ཕར་ལ་ཕུལ་ལོ། །དེའི་
ཡོན་ཏན་གྱིས་སྒྲིབ་པ་བྱང་ནས། གྲོང་ཁྱེར་ལང་ལིང་གི་རྒྱལ་པོ་དང༌མི་རྣམས་དང་། སེམས་ཅན་ཐམས་ཅད་གཅིག་ཀྱང་མ་ལུས་པར་སངས་རྒྱས་སོ། །དེ་ནས་འབྱུང་བའི་གཤེན་པོ་བཞི་
ཡིས། སྟོན་པ་ལ་འདི་སྐད་ཅེས་གསོལ་ཏོ། །སྟོན་པའི་སྒྲོན་མ་གཤེན་རབ་མི་བོ་ལགས། །བདག་ཅག་འཁོར་གྱི་དམ་པ་འདི་སྙེད་ཙམ་ཅིག་ལ། །གཅིག་ཀྱང་ཐར་པའི་འབྲས་བུ་
མི་ཐོབ་པར། །གྲོང་ཁྱེར་འདིའི་སེམས་ཅན་ཐམས་ཅད་ནི། །གཅིག་ཀྱང་མ་ལུས་ཐམས་ཅད་སངས་རྒྱས་པའི་རྒྱུ་དང་འབྲས་བུ་ཇི་ལྟར་ལགས། ཤིང་རྟའི་ཁ་ནས་ཐང་ལ་ཞབས་
ཕབ་སྟེ། ཞེ་ས་ཕར་ཕུལ་བའི་མི་རྣམས་དེ། དཔག་པའི་ཡོན་ཏན་ཅི་ལྟ་བུ་ཅིག་མཆིས། དེ་སྐད་ཅེས་ཞུས་པས། གཤེན་རབ་ཀྱིས་བཀའ་སྩལ་པ། རིགས་ཀྱི་བུ་འབྱུང་བའི་
གཤེན་ཆེན་པོ་བཞི། དེ་ནི་འདི་ལྟར་སྟེ། སྔོན་དང་པོ་བདག་གི་ཡབ་རྒྱལ་བོན་ཐོད་དཀར་གྱིས་ཞབས་ཀྱིས་བཅགས་ཤིང་བསྟན་པ་བཞག་པའི་ཡུལ་དང༌མི་ཡང་འདི་ལགས་སོ། །

བདག་གི་མ་ལུས་ཀྱི་སྒྲོམ་བུ་མི་ཕྱི་ལྷ་ཕྱི་ཡོ་ཕྱི་རྒྱལ་བཞེད་མ་ཡང༌ཡུལ་འདིར་སྐུ་འཁྲུངས་པ་ལགས་སོ། །ཞེ་ས་ཕར་ཕུལ་བ་ནི་བདག་གི་ཕྱི་མེས་དང་ཞང་པོ་ལགས་སོ། །འོ་
སྐོལ་གདོང་ལ་གཅིག་ཀྱང་མ་ལུས་པར་སངས་རྒྱས་པ་ནི། ལས་འཕྲོ་མཐུན་པ་ཕྱོགས་གཅིག་ཏུ་སྐྱེས་ཏེ། སྔོན་ནས་སྒྲིབ་པ་བྱང་བ་དེ་རིང་བདག་ལ་བསྐོར་བ་བྱས། ལྷ་ཕྱག་
བཙལ། མཆོད་པ་ཕུལ་བས། ཚོགས་རྫོགས་ནས་སངས་རྒྱས་པ་ལགས་སོ། །ཡང་འབྱུང་བའི་གཤེན་ཆེན་པོ་བཞིས། སྟོན་པ་ལ་ཞུས་སམ་གསོལ་པ། སྟོན་པའི་སྒྲོན་
མ་གཤེན་རབ་མི་བོ་ལགས། །བདག་ཅག་འཁོར་པ་འབྱུང་བའི་གཤེན་པོ་རྣམས། །གཡུང་དྲུང་བོན་གྱི་སྒོ་མོ་མང་པོ་ལ། །ཇི་ལྟ་བུ་བསླབ་ན་སྒྲིབ་གཉིས་འབྱོང་བ་ལགས། །ཇི་
ལྟ་བུ་བསླབ་ན་ཚོགས་གཉིས་རྫོགས་པ་ལགས། །ཇི་ལྟ་བུ་བསླབ་ན་མངོན་སངས་རྒྱས་པ་ལགས། །དེ་སྐད་ཅེས་ཞུས་སམ་གསོལ་པས། གཤེན་རབ་ཀྱིས་བཀའ་སྩལ་པ། 
བདག་ལ་ཞུ་བའི་གཤེན་པོ་རྣམས། །དབང་པོའི་ཐ་མའི་བློ་ཡོད་པས། །འོད་ཟེར་སྤྲོས་པའི་བོན་བསྟན་ནོ་གསུངས་ནས། བོན་གྱི་སྒོ་མོ་བརྒྱད་ཁྲི་བཞི་སྟོང་དང་། རྒྱས་པ་འབུམ་

གྱི་བོན་བསྟན་ནས། གྲོང་ཁྱེར་ལང་ལིང་བདག་ཏུ་བསྐོས། །གྲོང་ཁྱེར་ལང་ལིང་དབུས་དཀྱིལ་དུ། །གསས་མཁར་ཁོང་མ་རུང་རིངས་བཞེངས། །འབྱུང་བ་བཞིའི་གཤེན་པོ་
ཡང༌། །འཁོར་བའི་སེམས་ཅན་མང་པོ་ལ། །ཁོང་མ་རུ་རིངས་གསས་མཁར་ན། །རྒྱས་པ་འབུམ་གྱི་བོན་བསྟན་ནོ། །དེ་ནས་ཡང་སྟོན་པ་གཤེན་རབ་མི་བོ་ནི། མཚོ་མུ་ལེ་སྟོང་
ལྡན་ཧད་ཀྱི་འགྲམ་དུ་སྐུ་ཁྲུས་ལ་གཤེགས་སོ། །ཟླ་བ་ཉ་གསུམ་གྱི་དུས་ཁྱད་པར་ཅན། ཉ་དང་པོ་དཀར་བའི་དུས་སུ་སྟོན་པ་ལ་གནམ་གྱི་ལྷས་སྐུ་ཁྲུས་གསོལ། ཉ་དབུ་མ་དམར་
བའི་དུས་སུ་སྟོན་པ་ལ་བར་གྱི་མིས་སྐུ་ཁྲུས་གསོལ། ཉ་ཐ་མ་སྔོ་བའི་དུས་སུ་སྟོན་པ་ལ་སའི་ཀླུས་སྐུ་ཁྲུས་གསོལ། ལྷ་ཀླུ་མི་དང་གསུམ་གྱི་སློབ་བུ་འབུམ་ཕྲག་མང་པོས་
གཤེན་རབ་སྐུ་ལ་བསྐོར་ནས། འོལ་མོ་ལུང་རིང་གནས་མཆོག་དམ་པ་རུ། སྒྲ་དང་རོལ་མོ་མང་པོས་སྣ་དྲངས་ཏེ་གཤེགས། བཀྲ་ཤིས་ཕོ་བྲང་བར་པོ་སོ་བརྒྱད་དུ། ལྷ་ཀླུ་མི་དང་
གསུམ་གྱི་སློབ་བུ་ལ། དཔེའུ་ཙེ་རྣམ་པ་གསུམ་གྱི་བོན་སྟོན་ནོ། །འགྲོ་བ་རིགས་དྲུག་སེམས་ཅན་མཐའ་ཡས་ལ། །སྟོན་པའི་དབང་པོ་དྲུག་ལས་འོད་ཟེར་ཕྱུང་། །འདུལ་བའི་

གཤེན་དྲུག་སྤྲུལ་ནས་གདུལ་བ་མཛད་དོ། །ལྟུང་བའི་སྡུག་བསྔལ་ཆེ་བའི་ལྷ་ཡུལ་དུ། ལྷའི་བོན་པོ་གསལ་བར་ཀུན་ཤེས་སུ་སྤྲུལ་ནས། ལྷ་རྣམས་ལ་འདྲེན་པའི་སྟོན་པ་མཛད་
དོ། །ལྷ་མ་ཡིན་གྱི་ཡུལ་ན་ལྷ་མ་ཡིན་གྱི་བོན་པོ་མུ་སངས་ལྕེ་འབར་དུ་སྤྲུལ་ནས། རྩོད་པའི་ལྷ་མ་ཡིན་རྣམས་ལ་འདྲེན་པའི་སྟོན་པ་མཛད་དོ། །འཁོར་བ་མིའི་ཡུལ་ན་
མིའི་བོན་པོ་སྟོན་པ་གཤེན་རབ་ཉིད་དུ་སྤྲུལ་ནས། ཆགས་པའི་མི་རྣམས་ལ་འདྲེན་པའི་སྟོན་པ་མཛད་དོ། །འཐིབས་པ་བྱོལ་སོང་གི་ཡུལ་དུ། བྱོལ་སོང་གི་བོན་པོ་རྟིང་གསལ་
ཧད་ཀྱི་སྒྲོན་མ་ལྟ་བུར་སྤྲུལ་ནས། འཐིབས་པ་བྱོལ་སོང་རྣམས་ལ་འདྲེན་པའི་སྟོན་པ་མཛད་དོ། །བཀྲེས་སྐོམ་ཡི་དྭགས་ཀྱི་ཡུལ་དུ། ཡི་དྭགས་ཀྱི་བོན་པོ་གྲངས་འཛིན་དབྱིངས་
སྤུངས་ལྟ་བུར་སྤྲུལ་ནས། བཀྲེས་སྐོམ་ཡི་དྭགས་འདྲེན་པའི་སྟོན་པ་མཛད་དོ། །སྡུག་བསྔལ་དམྱལ་བའི་ཡུལ་དུ་བྱོན་ནས། དམྱལ་བའི་བོན་པོ་འཕྲུལ་བོན་ངར་དྲག་འཇམ་པ་ལྟ་བུར་
སྤྲུལ་ནས། སྡུག་བསྔལ་དམྱལ་བ་རྣམས་ལ་འདྲེན་པའི་སྟོན་པ་མཛད་དོ། །དེའི་ཚེ་དེའི་དུས་ན། སྟོན་པ་གཤེན་རབ་མི་བོ་ནི། འོལ་མོ་ལུང་རིང་ན་གཡུང་དྲུང་བོན་གྱི་བསྟན་པ་

ཉན་པའི་སེམས་ཅན་ནི་རབ་ཏུ་ཡང་གྲངས་མང་སྟེ། ནམ་མཁའི་སྤྲིན་ཚོགས་བཞིན་དུ་གཏིབས་ཏེ་ཉན་ནོ། །སྟོན་པས་ཀྱང་སེམས་ཅན་རྣམས་ལ། སྐུས་འདུལ་བ་
རྣམས་ལ་བསྟན་པ་སྐུའི་དཔེའུ་ཙེ་བསྟན་ནོ། །གསུང་གིས་འདུལ་བ་རྣམས་ལ་བསྒྲགས་པ་གསུང་གི་དཔེའུ་ཙེ་བསྟན་ནོ། །ཐུགས་ཀྱིས་འདུལ་བ་རྣམས་ལ་སྒྲུབ་པ་ཐུགས་ཀྱི་དཔེའུ་
ཙེ་བསྟན་ནོ། །གཤེན་རབ་ཀྱིས་བསྟན་པ་སྤེལ་བའི་ལེའུ་སྟེ་བཞི་པའོ།།      །།གཡུང་དྲུང་ལྷའི་སྐད་དུ་ན། ཀ་ཏྲག་ཧ་ལིང་མུ་སངས་ལམ། གང་ཟག་མིའི་སྐད་དུ་ན། དུས་
དེ་ཙམ་ན་སྟོན་པའི་སྐུ་ངོ་བོ་ཉིད་ཀྱིས་བོན་སྟོན་ཀྱང༌། སེམས་ཅན་མིའི་བུ་ལ་ཤིན་ཏུ་སྡིག་ཆེ་བའི་གཏོ་བུ་དོད་དེ་གསོན་ཚེ་བཏུལ་བས་མ་ཐུལ་ནས། ཤིན་ཏུ་སེམས་ཅན་དམྱལ་བར་
སྐྱེས་པ། སྟོན་པའི་ཐུགས་རྗེས་བཟུང་ནས། ལྷ་གཤེན་བརྒྱ་ལ་ཕྱག་བཙལ་བས་ལས་ཀྱི་སྒྲིབ་པ་བྱང་ནས་གཤིན་ཚེ་འདྲོངས་པའི་ལེའུའོ། །དེའི་ཚེ་དེའི་དུས་ན། ནམ་མཁའ་
ལ་སྒྲ་སྙན་པ་བྱུང་ངོ༌། །བར་སྣང་ལས་འོད་གསལ་བ་ཤར་རོ། །ས་གཞི་ཡང་ཤིན་ཏུ་འགུལ་ལོ། །འཛམ་བུའི་གླིང་གི་མི་རྣམས་ཀྱང་ཤིན་ཏུ་སྐྲག་གོ། །དུས་དེར་ནམ་མཁའ་སྟོང་པའི་

དཀྱིལ་ཤེད་ནས། ཁྱེའུ་ཆུང་གཡུ་ཡི་ཟུར་ཕུད་ཅན། །སྐུ་མདོག་ཤེལ་ལྟར་གསལ་ལ་དག །ཡི་གེ་འཕྲུལ་གྱི་སླག་པ་གསོལ། །གཡུ་འབྲུག་སྔོན་པོའི་རྟ་ལ་ཞོན། །ཀུན་ཏུ་
འཁོར་འཁོར་ལྡིང་ལྡིང་ནས། །གཤེན་ཡུལ་འོལ་མོ་ལུང་རིང་ན། །སྟོན་པ་གཤེན་རབ་མི་བོ་ནི། །སློབ་བུ་འབུམ་ཕྲག་མཐའ་ཡས་ལ། །དཔེའུ་ཙེ་རྣམ་པ་གསུམ་གྱི་བོན་འཆད་ན། །
འཆད་པའི་གྲལ་དུ་ཤད་ཀྱིས་བབས། །དེ་ལ་ཀུན་ཀྱང་ངོ་མཚར་སྐྱེས། །སྟོན་པ་གཤེན་རབ་ཞལ་ན་རེ། །ཁར་ཚང་(དངང་)སྒྲ་དང་འོད་བྱུང་བ། །དེ་ནི་འདི་ཡི་སྤྲུལ་པ་ཡིན། །ཁྱེའུ་
ཆུང་མཚན་དང་ལྡན་པ་ཁྱོད། །གང་རིགས་གར་འགྲོ་གང་ལ་དོན། །དེ་སྐད་ཅེས་སྟོན་པས་བཀའ་སྩལ་པས། ཁྱེའུ་ཆུང་གིས་སླར་གསོལ་པ། རྗེ་གཅིག་གཤེན་རབ་མི་བོ་
ལགས། །བདག་ཡིད་ཀྱི་ཁྱེའུ་ཆུང་ཟུར་ཕུད་ཅན། །གཟུགས་ཕུང་ཤེལ་ལྟར་གསལ་ལ་དངས། །ཡི་གེ་འཕྲུལ་གྱི་སླག་པ་གསོལ། །མགྱོགས་པ་གཡུ་འབྲུག་རྟ་ལ་ཞོན། །གཏོ་
ཡི་བཀའ་སྒྲོམ་ཡང་ཆུང་འགེལ། །སངས་པོ་འབུམ་ཁྲིའི་སྤྲུལ་པ་ལགས། །གཤེན་རབ་ཉིད་ཀྱི་སྤྱན་སྔར་མཆིས། །དེ་སྐད་ཅེས་གསོལ་ནས། འབྲུག་གི་རྟ་ལས་བབས་སོ། །

སྟོན་པ་ལ་བསྐོར་བ་བྱས་སོ། །ལྷ་ཕྱག་བཙལ་ལོ། །རིན་པོ་ཆེ་སྣ་ལྔའི་མཆོད་པ་ཕུལ་ལོ། །དེ་ནས་པུས་མོའི་ལྷ་ང་ས་ལ་བཙུགས་ནས། ཡང་འདི་སྐད་ཅེས་གསོལ་ཏོ། །
སྟོན་པ་གཤེན་རབ་མཁས་པའི་མཆོག །འགྲོ་བའི་དོན་མཛད་ཀུན་གྱི་རྗེ། །ཐམས་ཅད་མཁྱེན་པའི་ཡེ་ཤེས་ཅན། །སྲིད་པའི་རྒྱལ་པོ་སངས་པོ་ཡིས། །སྲིད་(སྤྲིངས་)པའི་ཡི་གེ་སྙན་དུ་ཞུ། །
དེ་སྐད་ཅེས་གསོལ་ནས། རིན་པོ་ཆེའི་སྒྲོམ་བུའི་ཁ་ཕྱེས་ནས། ཞུས་པའི་མདོ། སྟོན་པའི་གཤེན་རབ་ལགས། སངས་པོ་འབུམ་ཁྲིའི་ཞལ་ནས། བྱང་ཕྱོགས་ཀྱི་འཇིག་རྟེན་གྱི་
ཁམས་ན། ཡུལ་གྱི་མིང་ནི་འོད་མ་འབྱམ་སྐྱ་བྱ་བ་ལགས་སོ། །མཁར་གྱི་མིང་ནི་དང་བ་རྫོང་ཕུག་བྱ་བ་ལགས་སོ། །ཕའི་མིང་ནི་གཏོ་ཁྲི་རྗེ་ཐང་པོ་བྱ་བ་ལགས་སོ། །མའི་
མིང་ནི་དཔྱད་གུང་བཙུན་ཁྲི་མ་བྱ་བ་ལགས་སོ། །གཏོ་དཔྱད་དེ་གཉིས་ཀྱི་བུ་ནི་གཏོ་བུ་དོད་དེ་བགྱི་བ་ལགས་སོ། །འཛམ་བུའི་གླིང་གི་མི་ལགས་སོ། །གཏོགས་ནི་རྗེའུའི་རིགས་སུ་གཏོག་
ཏེ། མིར་གྱུར་པ་ལ་དེ་ལས་སྡིག་ཆེ་བ་མེད་པས། གནམ་ལ་འཕུར་དགུ་དང༌ས་ལ་འཛུལ་དགུ་དང༌། བར་ན་འགྲིམ་དགུ་རྣམས་ལ་སྒྱུ་ཆེ་ཞིང་ཐབས་མཁས་ལ། རྩལ་ཆེ་ཞིང་ཁོང་

དྲག་པས། སྟོང་ཁ་ཕུང་ཞིང་གསད་དོ། །མི་དགེ་བ་ལ་རྩོལ་བ་ཀུན་ཀྱང༌ཚེ་ཕྱི་མ་བྱ་བ་རྫུན་ཡིན་ཟེར་ནས། སྡིག་པ་ལ་འཛུད་ཅིང་ཤན་དམར་ལ་སྤོག་གོ། །གཞན་དག་གི་མི་
ལ་ཡང༌། རྐུ་བ་དང་། དམག་ཤོམ་པ་དང་། མཐོ་བའི་མཁར་འབེབས། དམའ་བའི་ཡུལ་འཕྲོག །མི་རྟ་གྲིར་བསད། ནོར་ཕྱུགས་གནངས་སུ་བཅད། དེའི་སྐྱེ་མཆེད་ཀྱིས་ཡུལ་
ཡུལ་ཁམས་ཙམ་ཡང༌། དགེ་བའི་ལས་སྤྱོད་པ་ནི་ནམ་ལངས་ཀྱི་སྐར་མ་བས་ཀྱང་ཉུང༌། སྡིག་པའི་ལས་བགྱིད་པ་ནི་ས་གཞིའི་རྩི་ཐོག་པས་ཀྱང་མང༌། དེ་ལ་སྲིད་པའི་
རྒྱལ་པོ་སངས་པོ་འབུམ་ཁྲི་ཡིས། ཐུགས་རྗེ་ཆེན་པོ་རབ་ཏུ་བསྐྱེད་ནས། དགེ་བའི་མི་སྲིད་ཀྱང་གཏོ་བུ་དོད་དེས་སྡིག་པར་བསྒྱུར་ཡང་ཟིན། ཡོད་པའི་ཕྱུགས་སྲིད་ཀྱང་། གཏོ་བུ་དོད་
དེས་མེད་པར་བསད་ཀྱང་ཟིན། སངས་པོ་ཡང་ཤིན་ཏུ་ཐུགས་ཆད་ནས་བདག་ཞུ་བ་པོ་ལ་བརྫངས་པ་ལགས་སོ། །གཤེན་རབ་ལགས། སྡིག་ཅན་གཏོ་བུ་དོད་དེ་འདུལ་བར་མཛད་པར་ཞུ་
བ་ལགས། ཡིད་ཀྱི་ཁྱེའུ་ཆུང་གིས་དེ་སྐད་ཅེས་གསོལ་ཏོ། །སྟོན་པ་གཤེན་རབ་ཀྱིས་བཀའ་སྩལ་པ། རིགས་ཀྱི་བུ་དེ་ནི་མ་ལགས་ཏེ། འབུམ་ཕྲག་ཙམ་གྱི་སློབ་བུ་མང་པོ་

ཡང་། འཕྲུལ་ངག་བདེན་པའི་བོན་ལ་ཚུར་ཉན་ན། སྡིག་ཅན་གཏོ་བུ་དོད་དེ་གཅིག་པུ་ལ། །བདག་གིས་ཕར་ལ་བཤད་པ་མི་རིགས་སོ། །ཡང་ཡིད་ཀྱི་ཁྱེའུ་ཆུང་
གིས་ཞུས་པ། སྟོན་པའི་སློབ་བུ་འབུམ་ཕྲག་མང་པོ་འདི། །སྔོན་ཚེ་གོང་ནས་སྦྱངས་པའི་འཕྲོ་ཅན་ལགས། །སྟོན་པའི་ཞལ་མཐོང་(ཞིང་ཚིག་བསླབ་པས་)ཚིག་འགའ་བསླབས་པས་འཚལ། །སྡིག་པ་མི་
བགྱིད་དགེ་བའི་ཚོགས་གསོག་ངེས། །མཐར་ཡང་བླ་མེད་པའི་གོ་འཕང་འཐོབ་པའི་རིགས། །གཏོ་བུ་དོད་དེ་གཅིག་པུ་མ་བཏུལ་ན། །ཟླ་བ་ངོ་རེ་ལ་ཡང་སེམས་ཅན་འབུམ་ཚོ་འགུམས། །དགེ་
བའི་ཁེབས་སུ་གཏོ་བུ་བཏུལ་ན་ཆེ། །སྟོན་པའི་སྒྲོན་མ་མྱུར་དུ་གཤེགས་པར་ཞུ། །དེ་སྐད་ཅེས་གསོལ་པ་དང་། ཡང་གཤེན་རབ་ཀྱིས་བཀའ་སྩལ་པ། ཇི་ལྟར་དགུན་ཟླ་གསུམ་གྱི་ས་
འཁྱགས་ཆུ་འཁྱགས་ནས། །ཆུ་མིག་རིས་སུ་གཏོགས་པ་འགའ་ཙམ་ཡང༌། །ཚུར་ལ་བཙལ་ནས་སེམས་ཅན་འཐུང་བ་ལས། །ཆུ་མིག་ཕར་འཐུང་ཟེར་ནས་འགྲོ་བ་གཟིགས་ལགས་
སམ། །སྐོམ་པ་གང་ཞིག་ཆུ་ཁར་མི་འོང་བར། །མྱུར་ལ་ཕར་གཤེགས་བྱ་བ་ཁྱེའུ་ཆུང་མི་རིགས་ངེས། །སྟོན་པས་བྱིན་གྱིས་རླབས་ཀྱིས་མ་ཐུལ་ན། །ངོ་རུས་གཏུགས་པས་སེམས་

ཅན་དེ་ནི་མི་ཐུལ་བར་ངེས། །དེ་སྐད་ཅེས་བཀའ་སྩལ་ཏོ། །ཡང་ཡིད་ཀྱི་ཁྱེའུ་ཆུང་ཟུར་ཕུད་ཅན་གྱིས་གཤེན་རབ་ལ་གསོལ་པ། སྟོན་པའི་སྒྲོན་མ་གཤེན་རབ་མི་བོ་ལགས། །ཐ་རམས་
ལྕགས་ཀྱིས་བསྡམས་ན་མགར་བ་འཚལ་བ་ལགས། །བལ་གྱི་སྐུད་པ་ལགས་ན་ཀུན་དང་ཀུན་གྱིས་འགྲོལ། །དགེ་བ་ཅན་ནི་སྐྲད་ཀྱང་སྟོན་པའི་སྤྱན་སྔར་འདུ། །སྡིག་པ་ཅན་ནི་
མི་འོང་ཤིན་ཏུ་འབྲོས། །སེམས་ཅན་དོན་ལ་གཤེན་རབ་སྐུ་མི་འཕངས། །སྟོན་པ་ཆབ་དང་འདྲ་སྟེ་ཁོ་མི་སྐོམ། །ཚུར་ལ་འོང་བ་སྟོན་པས་མ་བཏུལ་ཡང༌། །འདུལ་བའི་སེམས་ཅན་
ཚུར་ལ་འདུ་བ་ཡིན། །ཕར་ལ་བཏུལ་བ་སྟོན་པའི་སྒྲོན་མ་ལགས། །མ་ཐོགས་མྱུར་དུ་སྟོན་པའི་སྒྲོན་མ་གཤེགས་པར་ཞུ། །དེ་སྐད་ཅེས་གསོལ་པས། ཡང་གཤེན་རབ་ཀྱིས་བཀའ་
སྩལ་པ། རིགས་ཀྱི་བུ་ཚེ་དང་ལྡན་པ་ཡིད་ཀྱི་ཁྱེའུ་ཆུང་ཟུར་ཕུད་ཅན། འཇིག་རྟེན་གྱི་ཁམས་ན་ཡང༌གཏོ་བུ་དོད་དེ་འདི། དུག་ལྔ་སེམས་ལ་ཚང་བ་ཅིག་འདི་ཡིན་པས། མི་
ཐུལ་བཞིན་དུ་འདུལ་བ་བདུད་ཀྱི་ལས་ཡིན་ནོ། །དམུ་རྒོད་བཞིན་དུ་ཤིན་ཏུ་འདུལ་དཀའ་ན། །བཏང་སྙོམས་ཙམ་དུ་(སེམས་)ལ་གཞག་པ་འབྱུང༌། །གཏོ་བུ་ཤི་བའི་རྗེས་ལ་བཏུལ་ན་

ཕྱི་མར་མྱུར་དུ་ཐུལ། །སྡིག་ཅན་འདི་ནི་ཤིན་ཏུ་གདུལ་དཀའ་སྟེ། །འདི་མ་ཐུལ་ན་སེམས་ཅན་ཀུན་མི་ཐུལ། །དེ་བས་བདག་ཀྱང་གོང་དུ་འཁྱོག་པ་ཡིན། །ཞུ་བ་པོའི་
ཁྱེའུ་ཆུང་དེས་དྲག་ལ། །སྲིད་པའི་རྒྱལ་པོ་སངས་པོ་འབུམ་ཁྲིའི་བཀའ་མཉན་པས། །བདག་ཀྱང་སེམས་ཅན་དོན་ལ་འོངས་པ་ཡིན། །མ་ཐུལ་ན་ཡང་ཕོགས་ཅིག་ཅི་ཐུལ་བྱ། །
དེ་སྐད་ཅེས་གསུངས་ནས། འཁོར་རྣམས་ལ་བཀའ་སྩལ་ཏེ། འོལ་མོ་ལུང་རིང་ཀྱི་སློབ་བུ་ཁྱོད་རྣམས་ཀྱང༌། བཟོད་པ་ནི་སྒོམས་ཤིག །ཚུལ་ཁྲིམས་ནི་སྲུངས་ཤིག །བརྩོན་འགྲུས་
ནི་སྐྱེད་ཅིག །བསམ་གཏན་ལ་མཉམ་པར་ཞོག་ཅིག །ཤེས་རབ་ལ་སློབ་ཤིག །སྨོན་ལམ་ནི་ཐོབ་ཅིག །ཐབས་ནི་སྒྲུབས་ཤིག །སྦྱིན་པ་ནི་ཐོངས་ཤིག །སྟོབས་ནི་སྐྱེད་ཅིག །
ཡེ་ཤེས་དང་ལྡན་པར་གྱིས་ཤིག །བདག་ནི་འཇིག་རྟེན་གྱི་ཁམས་གཞན་དག་ཅིག་ན། སེམས་ཅན་ཤིན་ཏུ་སྡིག་ཆེ་བ། རབ་ཏུ་གདུལ་དཀའ་བ་ཅིག་འདུལ་དུ་འགྲོ་བས། སྐྱེ་བ་
གཅིག་དང་གཉིས་ལ་མ་ཐུལ་ཀྱང་། །ལྔ་ནས་དྲུག་ལ་དུག་ལྔ་རྩད་བཅད་ལ། །ནམ་ཞིག་འཁོར་བའི་གནས་ནས་ཐར་པ་ཐོབ་ཙམ་ན། །འཕྲུལ་ངག་བདེན་པའི་བོན་གྱི་བསྟན་པ་

དར་བ་ཡིན་གསུངས་ནས། སྟོན་པ་གཤེན་རབ་མི་བོ་ཡང༌། གསེར་གྱི་ཤིང་རྟ་འཁོར་ལོ་བརྒྱད་པ་ལ་ནི་ཆིབས། རྨ་ལོ་དང་གཡུ་ལོ་གཉིས་ཀྱིས་སྐུའི་སྟ་ཟུར་གཡས་གཡོན་ཞུ་བ་
འབུལ། ཡིད་ཀྱི་ཁྱེའུ་ཆུང་གཡུའི་ཟུར་ཕུད་ཅན་གྱིས་གཤེགས་པའི་སྣ་དྲངས། སྐུ་ལས་འོད་ཟེར་(མང་པོ་)ཕྱུང་ནས་གཤེགས་སོ། །གཤེན་རབ་གར་གཤེགས་པའི་ས་གཞི་ལ། མེ་ཏོག་སྣ་
ཚོགས་སྐྱེས་སོ། །ནམ་མཁའ་ལས་འོད་ཟེར་སྣ་ཚོགས་ཤར་རོ། །དེ་ནས་ཡུལ་འོད་མ་འབྱམ་སྐྱ་རུ་བྱོན་ནོ། །གཏོ་བུ་དོད་དེས་ནི་དམག་བསོགས་སོ། །གོ་གོན་ནོ། །མཚོན་ཐོགས་སོ། །
སྔ་ན་མ་མཐོང་བའི་མི་བྱུང་བས་མི་བསད་ལ་ནོར་ཕྲོག་ཟེར་ནས་གཤེན་རབ་ཀྱི་ཐོག་ཏུ་རྒྱུགས་ཏེ་བྱུང་ངོ༌། །སྟོན་པ་གཤེན་རབ་ནི་རྣམ་པ་ཐམས་ཅད་མཁྱེན་པའི་ཡེ་ཤེས་
དང་ལྡན་པ་ཡིན་པས། གཏོ་བུ་དོད་དེ་དེ་ཞི་བའི་ལས་ཀྱིས་སྤ་སྐོས་ནས་མི་ཐུལ་བས། དྲག་པོའི་ལས་ཀྱིས་ཚར་གཅོད་པར་དགོངས་ནས། སྐུའི་འོད་ཟེར་ལས་ཁྲོ་བོ་ཆེན་པོ་
བཞིར་སྤྲུལ། ཤར་ཕྱོགས་སུ་དབལ་གྱི་ཁྲོ་བོ་ཟོ་བོ་དབུ་དགུ། ལྷོ་ཕྱོགས་སུ་དབལ་གྱི་ཁྲོ་བོ་རོམ་པོ་རྩེ་དགུ། ནུབ་ཕྱོགས་སུ་དབལ་གྱི་ཁྲོ་བོ་རུ་ཅོ་སྡེ་དགུ། བྱང་ཕྱོགས་

སུ་དབལ་གྱི་ཁྲོ་བོ་གཟེ་མ་མགོ་དགུ། ཁྲོ་བོ་ཆེན་པོ་དེ་བཞི་ནི། སྐུ་མདོག་མཐིང་ནག་བརྗིད་དང་ལྡན། དབུ་ནི་དགུ། ཞབས་ནི་བཞི། ཕྱག་ནི་བཅོ་བརྒྱད། 
དབུ་དགུ་ལ་ཁྱུང་གི་དབུ། བན་གླང་གི་དབུ། ཆུ་སྲིན་གྱི་དབུ། སེང་གེའི་དབུ། གཡག་གི་དབུ། སྟག་གི་དབུ། གཟིག་གི་དབུ། དོམ་གྱི་དབུ། དྲེད་ཀྱི་དབུ། ཕྱག་བཅོ་བརྒྱད་ན། རྡེག་པའི་
མདའ། འབུག་པའི་མདུང༌། འཛིན་པའི་ཞགས་པ། འདྲེན་པའི་ལྕགས་ཀྱུ། གཤོག་པའི་སྟ་རེ། གཅོད་པའི་རལ་གྲི། འདྲ་བའི་སོག་ལེ། འཚོག་པའི་ཐུ་ལུམ། འདེབས་པའི་གཟེར་ཆེན། 
སྲེག་པའི་གཏར་རྡོ། གཏུབ་པའི་རལ་གྲི། འཆིང་བའི་ལྕགས་སྒྲོག །གྲི་དང༌། ཆུ་གྲི། མཁར་ཐེའུ་དང༌། ལྕགས་ཐེའུ། ཡ་ལད་དང་། འཁོར་ལོ། ཞབས་བཞི་རྡོ་རྗེ་རྒྱ་གྲམ། འཁོར་ལོ་
རྩིབས་བརྒྱད། གཡུང་དྲུང་དགུ་བསྐོར། མེ་རི་འབར་བ། དེ་ལྟར་དབལ་གྱི་ཁྲོ་བོ་ཆེན་པོ་བཞི་ཡིས། ཕྱོགས་བཞི་ནས་དབུ་ནི་ལྕོག །ཞལ་ནི་གདངས། ཚེམས་ནི་གཙིགས། སྤྱན་ནི་
བཟློག །ཞབས་ནི་བགྲད། ཕྱག་ནི་གདེངས། ཞལ་གྱི་ཁ་རླངས་ལས་ཚ་ཚ་ཡར་མར་ནི་སྤྲོས། ལྗགས་ཀྱི་དབང་པོ་གསེར་ཙོ་ཞུན་མ་ནི་འཕངས། སྟོན་པ་ཉིད་ཀྱི་སྐུ་ནི་རིན་

པོ་ཆེ་ལྟར་བཀྲ་ལ་གསལ་བ། མདུན་དང་རྒྱབ་མི་མངའ་བ། ཞལ་ཉི་ཟླ་བཞིན་དུ་གསལ་བ། ཕྱོགས་བཅུ་ཡོངས་སུ་གཟིགས་པ། དབུ་ལ་རིན་པོ་ཆེའི་པྲོག་ཞུ་རྩེ་དགུ་པ་གསོལ་པ། ཕྱག་
ན་གསེར་གྱི་ཆག་ཤིང་གཡུའི་གཡུང་དྲུང་རིས་བསྣམས་པ། དེ་ལྟ་བུ་ཅིག་ཏུ་སྤྲུལ་ནས་གཤེགས་སོ། །གཤེན་རབ་ཡས་གཤེགས་པ་དང༌། གཏོ་བུ་མས་རྒྱུག་པ་གཉིས་ཡེ་ལ་
རྩེགས་ཀྱི་གོང་ཀར་མཇལ་ལོ། །གཏོ་བུ་དོད་དེའི་དམག་མི་རྣམས་ལ་ལ་ནི་བརྒྱལ་ལོ། །ལ་ལ་ནི་རེངས་སོ། །གཏོ་བུ་ཉིད་ཀྱང་སྔངས་ནས་འདར་རོ། །བར་དེར་མནོ་བསམ་བཏང་
བས། ནམ་ཡང་གསོད་པའི་བདུད་ཞིག་ཡིན། །བྲོས་ཀྱང་མི་ཐར་བརྒལ་བས་ཀྱང་མི་ཐུབ་པས། །ལེན་ཅིག་གུས་པར་ཞུ་བར་དྲན་རྟ་ལས་བབས་སོ། །ལུས་ལས་གོས་ཕུད་དོ། །གློ་བ་
ལས་མཚོན་བཀྲོལ་ལོ། །གུས་པས་ཕྱག་བཙལ་ནས་འདི་སྐད་ཅེས་གསོལ་ཏོ། །སྔ་ན་མ་མཐོང་བའི་སྐྱེས་བུ་ཁྱད་པར་ཅན། །རིན་ཆེན་འབར་བའི་སྐུ་ནི་ཅིར་ཡང་བཀྲ་བ་ཅིག །
ཉི་ཟླ་གསལ་བའི་ཞལ་ནི་ཕྱོགས་བཅུ་ཡོངས་སུ་གཟིགས། །རིན་ཆེན་འབར་བའི་ཐོར་ཙུགས་དབུ་ལ་གསོལ། །གསེར་གྱི་ཆག་ཤིང་གཡུང་དྲུང་རིས་ཅན་ཕྱག་ན་བསྣམས། །

གསེར་གྱི་ཤིང་རྟ་འཁོར་ལོ་བརྒྱད་པར་ཆིབས། །འཇིགས་པའི་སྐྱེས་བུ་ཆེན་པོ་བཞིའི་མཐའ་ནན་ནས། །གར་གཤེགས་བདག་ཀྱང་ཁྱོད་ཀྱི་འབངས་སུ་མཆི། །དེ་སྐད་ཅེས་
གསོལ་པས། སྟོན་པས་བཀའ་སྩལ་པ། བདག་ཅག་ནི་སྡིག་ཅན་གཏོ་བུ་དོད་དེ་ཉིད། །སེམས་ཅན་མིའི་ལུས་སུ་སྐྱེས་པ་ལ། །དུག་ལྔའི་ས་བོན་དུ་བས་སྡིག་པ་སྣ་ཚོགས་སྤྱོད། །
ཁྲོ་བོ་ཆེན་པོ་བཞི་ནི། སྡིག་ཅན་གཏོ་བུ་དོད་དེ་འདི་ད་ལྟ་བསྒྲལ་ལ་ཤ་རུས་བཟའ་དགོས་གསུངས། བདག་གིས་ནི་སྡིག་པ་སྤངས་ནས་དགེ་བ་སྤྱོད་པ་ན། ཅིས་ཀྱང་མི་གསད་
འཁོར་གྱི་དམ་པ་བྱ། །གསོད་པ་འདམ་མམ་སྡིག་པ་སྤོང༌། །དེ་སྐད་ཅེས་བཀའ་སྩལ་པས། དམག་མི་བྱིང་པོ་རྣམས་ཀྱང༌བརྒྱལ་བ་སངས་སོ། །རེངས་པ་བརྡས་སོ། །གཏོ་བུ་དོད་
དེས་ཡང་སྟོན་པ་ལ་གསོལ་པ། བདག་ནི་ད་ཕྱིན་ཆད་དུ། སྟོན་པས་བཀའ་སྩལ་པ་བཞིན་དུ་སྡིག་པ་སྤོང་། དགེ་བ་སྤྱོད་དོ། །གཏོ་བུ་དོད་དེ་ཡང་སེམས་ལ་ནི་དད་པ་མ་གཡོས་ཏེ། 
མི་རྣམས་ཀྱི་དྲུང་དུ་འཇིགས་པའི་དབང་གིས་ཁས་བླངས་སོ། །སྟོན་པའི་ཞལ་ནས། དཔང་པོའི་དྲུང་དུ་ཁས་བླངས་པ། །ཁས་བླངས་མ་ཡིན་དམ་བཅའ་ཡིན། །དམ་ལས་འགལ་ན་འབྲས་བུ་

འཚིགས། །སྐྱེ་བ་ལྔ་བརྒྱར་ངན་སོང་བརྒྱུད། །གར་སྐྱེས་བསླུ་བ་རྒྱུན་དུ་འོང༌། །ད་ནི་དམ་ལས་མ་འགལ་ཅིག་གསུངས་ནས། གཏོ་བུའི་མཁར་དང་བ་རྫོང་ཕུགས་ཏུ་གཤེགས་སོ། །ཡུལ་ཁམས་
དེའི་མི་རྣམས་ཡ་མཚན་སྐྱེས་ནས་ཐམས་ཅད་འདུས་སོ། །གཏོ་བུ་ཡང་དགེ་བ་བྱེད་པར་ཀུན་ཏུ་གྲགས་སོ། །ཡུལ་ཁམས་དེའི་སེམས་ཅན་ཐམས་ཅད་ཀྱང༌། སྟོན་པའི་སྤྱན་སྔར་འདུས་ནས་ཞེ་ས་
ཕུལ་ལོ། །དེར་སྟོན་པ་གཤེན་རབ་མི་བོ་ཡིས། གསེར་གྱི་ཤིང་རྟ་ཁ་ལས་བབས། རྫུ་འཕྲུལ་གྱི་སྐུ་རྣམས་བཤིག །ཡིད་ཀྱི་ཁྱེའུ་ཆུང་གིས་གཡུང་དྲུང་གི་བདན་བཏིང༌། རྨ་ལོ་དང་གཡུ་ལོས་
རིན་པོ་ཆེའི་གུར་ཕུབ། གཏོ་བུ་དོད་དེས་ཞལ་ཟས་རོ་མཆོག་སྣ་ཚོགས་དྲངས་སོ། །གནམ་གྱི་ལྷ་དང་སའི་ཀླུ་དང༌བར་གྱི་མི་རྣམས་ཀྱིས་ལ་ལ་ནི་བསྐོར་བ་བྱེད། ལ་ལ་ནི་ལྷ་ཕྱག་འཚལ། 
ལ་ལ་ནི་མཆོད་པ་འབུལ། ལ་ལ་ནི་མེ་ཏོག་འཐོར། ལ་ལ་ནི་སྐུ་ཁྲུས་གསོལ། དེ་ལ་གཏོ་བུ་དོད་དེ་ངོ་མཚར་སྐྱེས་སོ། །སྟོན་པས་དགུང་ལོ་གསལ་དུ་གཏོ་བུ་དོད་དེ་ལ་སྲིད་པ་རྒྱུད་ཀྱི་བོན་
བསྟན་ན། གཤེན་རབ་ཀྱི་བཀའ་བས་སེམས་ཅན་གྱི་ལས་བརྩན་པར་གྱུར་ཏེ། གཏོ་བུ་དོད་དེ་ནི་ལུས་སྟོན་པའི་སྤྱན་སྔ་ན་བོན་ཉན་ཀྱང༌། ཞེ་སྡང་མེ་ལྟར་འབར་བའི་རང་བཞིན་

 གྱིས། སེམས་ལ་གསད་བཅད་མང་པོ་རྒྱུའོ། །གཏོ་བུ་དོད་དེ་ནི་ལུས་སྟོན་པའི་སྤྱན་སྔ་ན་བོན་ཉན་ཀྱང༌། འདོད་ཆགས་ཆུ་ལྟར་ཁོལ་བའི་རང་བཞིན་གྱིས། སེམས་ལ་འཕྲོག་
རློམ་མང་པོ་རྒྱུའོ། །གཏོ་བུ་དོད་དེ་ནི་ལུས་སྟོན་པའི་སྤྱན་སྔ་ན་བོན་ཉན་ཀྱང༌། གཏི་མུག་མུན་ལྟར་སྲོས་པའི་རང་བཞིན་གྱིས། སེམས་ལ་བྱིང་རྨུགས་མང་པོ་གཏིབས་སོ། །གཏོ་བུ་དོད་དེ་ནི་
ལུས་སྟོན་པའི་སྤྱན་སྔ་ན་བོན་ཉན་ཀྱང་། ཕྲག་དོག་ས་ལྟར་སྐྱེས་པའི་རང་བཞིན་གྱིས། སེམས་ལ་གཞན་དག་སྨད་པའི་ཐབས་མང་པོ་རྒྱུའོ། །གཏོ་བུ་དོད་དེ་ནི་ལུས་སྟོན་པའི་སྤྱན་སྔ་
ན་བོན་ཉན་ཀྱང༌། ང་རྒྱལ་རླུང་ལྟར་འཚུབ་པའི་རང་བཞིན་གྱིས། སེམས་ལ་མངན་སེམས་མང་པོ་རྒྱུའོ། །དེ་ལྟར་ཐུར་བར་མ་གྱུར་ཏོ། །ཡིད་ཀྱི་ཁྱེའུ་ཆུང་གི་མཆིད་ནས་གཏོ་བུ་དོད་དེ་
འདི་ཤིན་ཏུ་སྡིག་ཆེ་བས། སྟོན་པའི་ཞབས་ཀྱིས་བཅགས་ནས་བོན་ཀྱང་བསྟན། མངོན་པའི་ང་རྒྱལ་དང༌མཐོང་བའི་སྡིག་པ་ཙམ་ལས་མ་ཐུལ་ལོ། །གཏོ་བུ་དོད་དེས་ཀྱང་ཉིན་
མོ་སྟོན་པའི་སྤྱན་སྔར་བོན་ཉན་ཡང༌ནུབ་མོ་སྡིག་པ་སྣ་ཚོགས་བྱས་སོ། །སྟོན་པས་ཀྱང་དེ་མཁྱེན་ནས། རིགས་ཀྱི་བུ་ནམ་ཞིག་ལྷ་གཤེན་བརྒྱ་ཡིས་སྒྲིབ་པ་སྦྱོང་བར་ཤོག་ཅིག་གསུངས་

ནས། ཡབ་དང་མཐུན་པར་ལྷ་མ་སྲིན་སྡེ་བརྒྱད་ཀྱི་ཡུལ་ན། དུས་ཀྱི་འཁྲུག་པ་ནི་ལངས། མཚོན་གྱི་བསྐལ་པ་ནི་འབར། མྱ་ངན་གྱི་ངུ་འབོད་ནི་དར། རྣག་ཁྲག་གི་མཚོ་མོ་ནི་རྡོལ། 
དེ་སྡུམ་ལ་གཤེགས་སོ། །ལྷ་མ་སྲིན་སྡེ་བརྒྱད་ཀྱིས་ཀྱང༌སྟོན་པའི་མདུན་ནས་བསུ་སྟེ། ལྷ་ཕྱག་བཙལ། བསྐོར་བ་བྱས། མེ་ཏོག་གཏོར། དེ་ནས་ལྷའི་བོན་པོ་ཡོངས་སུ་དག་པས་སྟོན་
པ་ལ་ཞུས་པའི་མདོ། སྟོན་པའི་སྒྲོན་མ་གཤེན་རབ་མི་བོ་ལགས། །སྔོན་ཡང་ཡབ་ཀྱིས་ལྷ་སྲིན་སྡེ་བརྒྱད་ཞི་བར་མཛད། །འཇིག་རྟེན་གྱི་ཁམས་ན་རེ་བ་གྲངས་མང་ཡང༌། །ལྷ་སྲིན་སྡེ་
བརྒྱད་ཞི་བར་མ་མཛད་ན། །འཇིག་རྟེན་འཁྲུགས་ནས་བསྟན་པ་ནུབ། །དེ་སྐད་ཅེས་གསོལ་པས། གཤེན་རབ་ཀྱིས་ལྷ་སྲིན་གཉིས་ཀྱི་མཚམས་སུ་གསས་མཁར་སྐྱོགས་པ་རྩེ་དགུ་
བརྩིགས། སྲིད་པའི་གཟུ་བོ་བཞི། བསྐལ་པའི་དཔང་པོ་བརྒྱད། འབྱུང་བའི་ཞལ་ཆེ་བ་ལྔ། བཏུས་ནས་སྲིད་པའི་བོན་འཆད་ཅིང་། ལྷ་སྲིན་གྱི་གཟུ་དཔང་མཛད་ཅིང་བཞུགས་སོ། །
དུས་དེ་ཙམ་ན་ཡུལ་འོད་མ་འབྱམ་སྐྱ་ན། གཏོ་བུ་དོད་དེ་གནམ་ལ་ཟླ་ཐིམ། ས་ལ་ཞག་ཐིམ། དུས་ཀྱི་བདུད་བྱུང་ནས་འཆི་བའི་ནད་ཀྱིས་ཟིན་ནོ། །རོ་སྟོད་ཚ་བའི་ནད་ཀྱི་མེ་འབར། 

རོ་སྨད་གྲང་བའི་ནད་ཀྱིས་ཆུར་འཁྱགས། དམྱལ་བའི་སྔ་རྟགས་སུ་མི་བཟོད་པའི་ཚད་ནི། སྲིན་བུ་བྱེ་ཚན་ལ་འདྲེས་པ་ཙམ་མོ། །གཏོ་བུ་དོད་དེས་འཁོར་རྣམས་ལ་སྨྲས་པ། 
བདག་གི་སློབ་དཔོན་གཤེན་རབ་མི་བོ་ནི། ལྷ་སྲིན་འཐབ་པའི་བར་ན་བོན་འཆད་གཟུ་མཛད་ཅིང་བཞུགས་པས། དེ་སྤྱན་དྲངས་ལ་ངན་སོང་གསུམ་ནས་བདག་དྲོངས་ཤིག །དེ་སྐད་ཅེས་
སྨྲས་ནས། སྐྱེ་བ་འདི་ལ་དམྱལ་བར་སོང་ངོ༌། །དཔེར་ན་མགྲོན་པོ་ལ་ལ་འཛེགས་པ་དང་འདྲ་སྟེ། རྒྱབ་མི་གསལ་བ་བཞིན་དུ་མདུན་གསལ་ཏེ། གཏོ་བུ་དོད་དེ་ཡང་ཉེ་དྲུང་མང་པོས་མཐའ་བསྐོར་ཡང༌། 
མིག་གི་དབང་པོས་ནི་ཉེ་དྲུང་གི་ངོ་མ་ཤེས་སོ། །རྣ་བའི་དབང་པོས་ནི་སྙན་སྡུག་གི་སྒྲ་མ་ཐོས་སོ། །སྣའི་དབང་པོས་ནི་འབྱེད་པའི་དྲི་མ་ཚོར་རོ། །ལྕེའི་དབང་པོས་ནི་ཁ་མངར་གྱི་རོ་མ་ཚོར་རོ། །
ལུས་ཀྱི་དབང་པོས་ནི་འཇམ་རྩུབ་པའི་རེག་བྱ་མ་ཚོར་རོ། །སྒོ་ལྔའི་རྣམ་པར་ཤེས་པ་འཇིག་རྟེན་འདི་ཇེ་འགག་ཇེ་འགག་སོང་བ་ཇི་བཞིན་དུ། འཇིག་རྟེན་ཕ་ལོག་གི་དམྱལ་
བའི་ཡུལ་རྣམས་ཇེ་གསལ་ཇེ་གསལ་སོང་ངོ༌། །ལྕགས་ཀྱི་ཁང་པ་འབར་བ་དང༌། མེ་མ་མུར་གྱི་འོབས་ཆེན་དང༌། ཤལ་མ་རིའི་སྡོང་པོ་དང༌། རལ་གྲི་ལོ་མའི་ནགས་ཚལ་དང༌། 

ཐལ་ཚན་གྱི་ཆུ་བོ་རབ་མེད་དང༌། རོ་མྱགས་ཀྱི་འདམ་དོང་ནག་པོ་དང༌། འཁར་གོང་སོ་ཅན་གྱི་མྱ་ངམས་དང༌། འཚོད་པའི་ཟངས་རྒྱ་ཤོང་ཁ་སྤྲོད་དང༌། ཐིག་ནག་གི་སོག་ལེ་རྒྱ་
གྲམ་དང༌། དེ་ལྟར་དམྱལ་བའི་ཡུལ་རྣམས་ཚེ་འདི་ལ་མཐོང་ནས། གཏོ་བུ་དོད་དེ་ཡང་འཆི་བདག་ལས་ཀྱི་བདུད་ཀྱིས་ལུས་དང་སེམས་སུ་ཕྱེ། ཕུང་པོ་ལུས་ལེན་གྱི་བདུད་ཀྱིས་སྒྲོན་
མའི་དབང་པོ་བགགས་ནས་ཤིའོ། །ཤི་མ་ཐག་ཏུ་གཤིན་རྗེ་སྨྲིགས་པ་བྱ་བ་ལྕགས་ཀྱི་མི་ཐང་ཤིང་ཙམ་ལ། ཟངས་ཀྱི་རལ་པ་ཞགས་པ་ཙམ་ཕྱོགས་བཞི་ནས་སྐྱེས་པ། ཁྲོ་ཆུའི་
འཛེར་པ་གྲོད་པ་ཙམ་ངོ་ལ་འཕྱངས་པ། ལག་པ་གཡས་ན་ལྕགས་ཀྱུ་ཁ་བརྒྱད་པ་ཞིག་ཐོགས་པ། ལག་པ་གཡོན་ན་ལྕགས་ཀྱི་ཞགས་པ་འདོམ་དགུ་པ་ཞིག་ཐོགས་པ། 
དྲེའུ་ནག་པོ་རྐང་གསུམ་པ་ཞིག་ལ་ནི་ཞོན། ལྕགས་ཀྱི་དྲྭ་བ་མིག་དགུ་པ་ཞིག་འཕངས་ལ་བཀལ་ནས། སྔས་སུ་འོངས་ནས་ལྕགས་ཀྱུ་ཁ་བརྒྱད་ཀྱིས་གཏོ་བུ་དོད་དེའི་སྙིང་
ནས་དྲངས། ལྕགས་ཀྱི་ཞགས་པས་མགུལ་ནས་བཟུང༌། དྲྭ་བ་མིག་དགུའི་ནང་དུ་བཅུག་ནས། དམྱལ་བའི་ཡུལ་ཕྱོགས་སུ་ཁྲིད་པས། གཏོ་བུ་དོད་དེས་ཀྱང་ཤིན་ཏུ་འཇིགས་ལ་སྡུག་

པས། སྐད་ངན་པ་གནམ་སར་གྲགས་པ་ཙམ་གསུམ་ཤོར་རོ། །བ་སྤུའི་བུ་ག་ཀུན་ནས་ཀྱང༌། རྔུལ་ཁྲག་མདའ་ཙམ་རེ་ཤར་ཤར་སོང་ངོ༌། །དབང་པོའི་སྒོ་ཀུན་ནས་ཀྱང༌། 
ཁྲག་དང་རྣག་དང་ཆུ་སེར་ཀྱང་ཆུ་བཞིན་དུ་འབྲུག་གོ། །ཕྱོགས་བཅུ་ཀུན་ནས་ཀྱང༌མིའི་ལུས་པོ་ལ་འདབ་ཆགས་ཀྱི་མགོ་བོ་ཅན་དང༌། མིའི་ལུས་པོ་ལ་གཅན་གཟན་གྱི་མགོ་བོ་ཅན་དང༌། 
མིའི་ལུས་པོ་ལ་རི་དྭགས་ཀྱི་མགོ་བོ་ཅན་དང༌། མིའི་ལུས་པོ་ལ་མི་ནོར་གྱི་མགོ་བོ་ཅན། དེ་རྣམས་ཀྱིས་རྣོ་མཚོན་སྣ་ཚོགས་ཐོགས་ནས། གཏོ་བུ་དོད་དེའི་སྟེང་དུ་རྒྱུགས་ཏེ་བྱུང་ངོ༌། །
ཤིན་ཏུ་འཇིགས་པའི་སེམས་སྐྱེས་ནས། ཉ་བཞིན་དུ་འཁྱོག་ཀྱིན༌ཉེ་དྲུང་བོས་ནས། སྐད་ངན་པ་ཚེར་ཙེར་གྲངས་མེད་པར་ཤོར་རོ། །དེ་ཕྱི་མ་སུས་ཀྱང་ཐོས་པར་མ་གྱུར་ཏེ། ལྷ་སྲིན་
གྱི་མདུན་ས་ན། སྟོན་པ་གཤེན་རབ་མི་བོ་གཟུ་མཛད་པས་གསན་ནོ། །སྐད་ངན་པ་འདི་གང་གི་སྒྲ་ཡིན་པར་དགོངས་ནས་ཡེ་ཤེས་ཀྱི་སྤྱན་གྱིས་གཟིགས་པས། གཏོ་བུ་དོད་དེ་མིའི་ཡུལ་
ནས་ཚེ་འཕོས་ནས། གཤིན་རྗེས་དམྱལ་བའི་ཡུལ་དུ་ཁྲིད་ནས་སྐད་ངན་པས་ཉེ་དྲུང་འབོད་ཀྱིན་འགྲོ་བ་གཟིགས་ནས། སྟོན་པས་ཀྱང་ཤིན་ཏུ་སྙིང་རྗེ་བའི་སེམས་སྐྱེས་ནས། སྤྱན་

ལས་ཀྱང་མཆི་མ་ཆུ་བཞིན་དུ་བབས་སོ། །དེར་ཡིད་ཀྱི་ཁྱེའུ་ཆུང་གིས་སྟོན་པ་ལ་གསོལ་པ། སྟོན་པའི་སྒྲོན་མ་གཤེན་རབ་མི་བོ་ལགས། སྤྱན་ཆབ་ཆུ་བཞིན་འབྲུག་ནས་བཤུམས་པ་
སུ་ལ་མྱ་ངན་མཛད། སྟོན་པས་བཀའ་སྩལ་པ། ཡིད་ཀྱི་ཁྱེའུ་ཆུང་ཞུས་སམ་གསོལ་པ་ནི་ཤིན་ཏུ་ཡང་ལེགས་ཏེ། སྐད་ངན་པའི་སྒྲ་ཅིག་བྱུང་ནས། ཇི་ལྟ་བུ་ཅིག་
ཡིན་སྙམ་ནས་བལྟས་པས། གཏོ་བུ་དོད་དེ་མིའི་ཡུལ་ནས་ཚེ་འཕོས་ནས། དམྱལ་བའི་ཡུལ་དུ་གཤིན་རྗེས་ཁྲིད་དེ་སོང་བས་དེ་ལ་གདུང་བ་ཡིན་ནོ། །ད་ཡང་རྨ་ལོ་དང་། 
གཡུ་ལོ་དང་། ཁྱོད་རྣམས་ཀྱིས་ལྷ་སྲིན་སྡེ་བརྒྱད་ཀྱི་མདུན་ས་མ་བཤིག་པར་གཟུ་གྱིས་ཤིག །བདག་ནི་ལས་ཀྱིས་འབྲེལ་བའི་སློབ་བུ་གཏོ་བུ་དོད་དེའི་དོན་ལ་འགྲོ་ཡིས་གསུངས་ནས་
གཤེགས་སོ། །རྨ་ལོ་དང་གཡུ་ལོ་དང༌། ཡིད་ཀྱི་ཁྱེའུ་ཆུང་ཡང་ཤིན་ཏུ་མི་དགའ་བའི་སེམས་སྐྱེས་སོ། །སྟོན་པའི་བཀའ་གཉན་པས་ལྷ་སྲིན་གྱི་སྡུམ་མཛད་དོ། །སྟོན་པ་གཤེན་
རབ་ནི་རྫུ་འཕྲུལ་གྱི་ཞབས་དང་ལྡན་པས་གོམ་པ་གསུམ་བོར་བས། གཏོ་བུའི་དྲུང་དུ་སླེབ་བོ། །ཞལ་ནས་སྔགས་བཟླས་པ། ཨ་དཀར་ཨ་རྨད་དུ་ཏྲི་སུ་ནག་པོ་ཞི་ཞི་མལ་

མལ། དེ་སྐད་ཅེས་བརྗོད་པས། སེམས་ཅན་མང་པོ་དང༌གཏོ་བུ་དོད་དེ་དང༌། གཤིན་རྗེ་སྨྲིགས་པ་རྣམས་ཀྱིས་སྟོན་པར་ངོ་ཤེས་ནས། གཤིན་རྗེ་དང་སེམས་ཅན་རྣམས་ཀྱིས་
ལྷ་ཕྱག་གུས་པས་བཙལ་ལོ། །གཏོ་བུ་དོད་དེས་ཀྱང་ལྕགས་ཀྱི་དྲྭ་བའི་ནང་ནས་སྨྲས་ནས་སྟོན་པ་ལ་ཞུས་པ། བདག་འཇིག་རྟེན་མིའི་ཡུལ་ན་འདུག་ཙམ་ན། །མི་རྟག་རྟག་ཏུ་
རེ་བའི་གཟུགས་ཀྱི་ཕུང་པོ་ཡང༌། །གཅེས་པར་དྲན་ནས་ཟས་ཀྱི་ཞིམ་དགུས་གསོས། །བཟང་བར་འདོད་ནས་སྡུག་དགུའི་རྒྱན་གྱིས་བརྒྱན། །དགོས་པའི་དུས་སུ་མ་སྡོངས་རྫ་ཆག་བཞིན་
དུ་བསྐྱུར། །ཚེ་གཅིག་རབ་བརྒྱད་བསགས་པའི་ཟས་ནོར་ཡུལ་མཁར་དང༌། །དར་ཅིག་འབྲལ་མི་ཕོད་པའི་བུ་སྨད་གཉེན་དུ་ནི། །འཇིག་རྟེན་མིའི་ཡུལ་དུ་བྱ་འཕུར་ཚང་བཞིན་ལུས། །ནད་
ཀྱིས་གདུངས་པས་རང་ཡང་ལ་འུར་ཤི་བར་རིངས། །གཤིན་རྗེས་ཁྲིད་པས་དར་ཅིག་ཡུལ་དུ་འདུག་དབང་མེད། །འཇིགས་པའི་དགྲ་ནི་འདི་ཀུན་ཙམ་ཞིག་ཀུན་ནས་བྱུང༌། །སྡོངས་པའི་གཉེན་ནི་མ་
གཅིག་ཡུལ་ན་འཁོར་བ་མེད། །སྡུག་པའི་ཡུལ་ནི་མ་བུ་ལྟ་བུར་ཁྲིད་ནས་འགྲོ། །སྟོན་པས་བདག་ལ་ཐུགས་རྗེ་མི་མཛད་དམ། །དེ་སྐད་ཅེས་གསོལ་ཏོ། །སྟོན་པ་གཤེན་རབ་ཀྱིས་

བཀའ་སྩལ་པ། ཕེ་ཤ་ཁྱོད་ཀྱང་སྐད་ཅིག་མིའི་ཡུལ་ན་འདུག་ཙམ་ན། །སྟོན་པའི་བཀའ་ནི་མི་ཉན་མི་དགེ་ལོག་པར་འཕྱོགས། །བདེན་པའི་ཚིག་ནི་མི་འཛིན་འདུ་བྱེད་ལས་ལ་
ཡེངས། །ལས་ཀྱིས་བྱས་པའི་དུས་ཅིག་བྱུང་བ་ལ། །ད་ནི་ངས་ཀྱང་སྡོངས་གདབ་ཤིན་ཏུ་དཀའ། །ཉིད་ཀྱིས་ཉེས་པས་སྲན་ཀྱི་དུས་ལ་བབ། །དེ་སྐད་ཅེས་གསུངས་པས། དབང་མེད་ཐོག་ཏུ་
བྱུང་བས་གཏོ་བུས་ཀྱང་བསྲན་ནོ། །འདབ་ཆགས་ཀྱི་མགོ་བོ་ཅན་རྣམས་ཀྱིས་མགོ་བོ་ལ་འཕུངས་ནས་ཟ་ཞིང་མཚོན་བརྡེག་གོ། །གཅན་གཟན་གྱི་མགོ་བོ་ཅན་རྣམས་ཀྱིས་
རྐང་པ་ལ་ཟ་ཞིང་མཚོན་བརྡེག་གོ། །རི་དྭགས་ཀྱི་མགོ་བོ་ཅན་རྣམས་ཀྱིས། བྱང་ཁོག་ལ་ཟ་ཞིང་མཚོན་གྱིས་བརྡེག་གོ། །མི་ནོར་གྱི་མགོ་བོ་ཅན་རྣམས་ཀྱིས་རྐེད་པ་ལ་ཟ་ཞིང་མཚོན་
བརྡེག་གོ། །གཏོ་བུ་དོད་དེ་ཡང་སྲོག་གི་ལན་ཆགས་སྡུག་པོ་གཉེར་བས་མི་བཟོད་པའི་ཚད་ནི། ཀླད་པའི་སྟེང་གི་ཤའུ་ལ་སྤུ་གྲིས་འདྲ་བ་ཙམ་མོ། །གཤིན་རྗེས་ལྕགས་ཀྱུ་
དང་ཞགས་པས་དྲུད་དོ། །སེམས་ཅན་ཕྱི་མ་རྣམས་ལུས་པོ་ལ་འཕུངས་ནས། སྐད་ངན་པ་འབྱིན་ཅིང་དམྱལ་བའི་ཡུལ་དུ་ཁྲིད་དེ་སོང་ངོ༌། །སྟོན་པ་གཤེན་རབ་ཀྱིས་ཀྱང༌གཏོ་བུ་

ཉིད་ཀྱི་ལས་ཡིན་པས། འཕྲོག་ཅིང་བརྒལ་བར་ནི་མ་གྲུབ། ཤིན་ཏུ་སྙིང་རྗེ་བའི་སེམས་སྐྱེས་ནས། སྤྱན་ལས་མཆི་མ་བྱུང་ཞིང་ཐང་ལ་ལྷུང་བ་ནི་ཁྲག་
ཏུ་ལྷག་ལྷག་ཁོལ་ལོ། །ཨ་ཤི་འདུས་པའི་དེའུ་པོ་ཆེའི་རྩར། དམྱལ་བ་དེ་རྣམས་འདུས་ནས། གཏོ་བུ་དོད་དེ་འདི་མ་ཤི་གསོན་ཙམ་ན། རྒྱུ་ཞེ་སྡང་ལ་ཤས་ཆེ་ཞིང་རྐྱེན་བསད་
བཅད་ཀྱི་ལས་བྱས་པས། མནར་མེད་པའི་དམྱལ་བར་ཁྲིད་ལ་སྦྱོང་ཞིག་ཟེར། ལ་ལ་ན་རེ་གཏོ་བུ་དོད་དེ་འདི་མ་ཤི་གསོན་ཙམ་ན། རྒྱུ་འདོད་ཆགས་ལ་ཤས་ཆེ་ཞིང༌རྐྱེན་འཕྲོག་རློམ་
གྱི་ལས་བྱས་པས། འབྲས་བུ་ཡི་དྭགས་སུ་ཁྲིད་ལ་སྦྱང་ཟེར། ལ་ལ་ན་རེ་གཏོ་བུ་དོད་དེ་འདི་འཇིག་རྟེན་མིའི་ཡུལ་ན་འདུག་ཙམ་ན། རྒྱུ་གཏི་མུག་གི་ཤས་ཆེ་ཞིང༌རྐྱེན་བཀོལ་
སྤྱད་ཀྱི་ལས་བྱས་པས། འབྲས་བུ་བྱོལ་སོང་དུ་ཁྲིད་ལ་སྦྱང་ཟེར། དེ་ལྟར་ངན་སོང་གསུམ་གྱི་དམྱལ་དཔོན་རྣམས་འདུན་མ་ལ་འདུས་ནས། རྩིས་ཀྱི་ཡི་གེ་ལ་གཏུགས་ནས་
ཀློག་པའི་དུས་སུ། སྟོན་པ་གཤེན་རབ་ཀྱིས་དམྱལ་བ་(དཔོན་)རྣམས་ལ་བཀའ་སྩལ་པ། མངའ་རྙེད་གཤིན་རྗེའི་སེམས་ལ་སྙིང་རྗེ་ཏིལ་ཀྱང་མེད། །མངའ་རྙེད་གཤིན་རྗེའི་སེམས་

ལ་སྙིང་རྗེ་ཏིལ་ཙམ་ཡོད་ན། །ལས་ཀྱིས་མནར་བའི་སེམས་ཅན་འདི་ལ་གཅོད་སྦྱོང་འདི་ཙམ་བྱ་བའི་ལུགས་ཡོད་དམ། །དེ་སྐད་ཅེས་གསུངས་པས། མིའི་ལུས་པོ་ལ་གླང་གི་མགོ་
བོ་ཅན་ལྕགས་ཀྱི་ཐོ་ཆེན་ཐོགས་པ་ཞིག །གཏོ་བུའི་རྒྱབ་ཏུ་རྡེག་འཕྲོ་བཅད་ནས་མགོ་བཏེག་སྟེ། སྟོན་པ་ལ་གསོལ་པ། ཡོན་ཏན་མཐའ་དག་རྫོགས་པའི་གཤེན་རབ་
མཁས་པའི་མཆོག །རྣམ་པ་ཐམས་ཅད་མཁྱེན་པའི་སྐྱེས་བུ་ཅི་གསུངས་ན། །འདི་ཡི་རང་གིས་ལས་བྱས་རང་ལ་སྨིན་པ་ཡིན། །དཔེར་ན་དཔྱིད་ན་ལས་བྱས་སྟོན་ན་འབྲས་
བུ་སྨིན་པ་བཞིན། །རང་གིས་ལས་བྱས་རང་ལ་སྨིན་པ་ཡིན། །བདག་ཅག་རྣམས་ཀྱིས་འདི་ལ་ཅིའང་མ་ཉེས་ན། །སྐྱེས་བུས་ཅི་གསུང་ཐུགས་ཀྱང་ཨེ་རེ་འཁྲུལ། །དེ་སྐད་ཅེས་
གསོལ་པས། སྟོན་པ་གཤེན་རབ་ཀྱིས་ཀྱང༌གཤིན་རྗེ་ལ་ཤགས་ནི་ཤིན་ཏུ་ཡང་མ་ཐེབས་སོ། །ཡང་གཤེན་རབ་ཀྱིས་དམྱལ་བ་རྣམས་ལ་བཀའ་སྩལ་པ། སྤྱིར་ནི་
ཁྱོད་ཅག་ཟེར་བ་ཙུག་ཡིན་ཡང༌། །བདག་གི་སློབ་བུ་གཏོ་བུ་དོད་དེ་འདི། །སྐད་ཅིག་མིའི་ཡུལ་ན་འདུག་ཙམ་ན། །སྡིག་འཕྲོ་བཅད་ནས་ལོ་གསུམ་བདག་ལ་བོན་མཉན

པས། །དེ་ཡི་རྗེས་དང་མཐུན་པར་འདི་ལ་བོན་ཅིག་བཤད། །ཁྱོད་ཀྱང་གཅོད་སྦྱོང་འཕྲོ་ཆོད་ལ། བོན་གྱི་སྒྲ་ལ་ཉོན། དེ་སྐད་ཅེས་གསུངས་ནས་ཞལ་ནས་སྔགས་བཟླས་པ། 
ཨ་དཀར་ཨ་རྨད་དུ་ཏྲི་སུ་ནག་པོ་ཞི་ཞི་མལ་མལ། ཞེས་བརྗོད་ནས། ཕྱག་རྒྱ་ཕྱིང་ཀ་ལོག་ཏུ་བསྒྱུར་བས། གཏོ་བུ་དོད་དེ་ལ་ལན་ཆགས་སྙེགས་པའི་སེམས་ཅན་མང་པོ་དེ་ཡང་། ཟ་
ཡིན་རྡེག་མ་ནུས་པར་རེངས་སོ། །གཤིན་རྗེ་རྣམས་ཀྱང་སྟོན་པའི་བཀའ་མ་བཅག་པར་ལན་ཅིག་གཅོད་སྦྱོང་གི་འཕྲོ་བཅད་དོ། །སྟོན་པས་གཏོ་བུ་དོད་དེ་བྱས་ནས་བོས་པས་ཤིན་ཏུ་
སྐད་ངན་པ་མཉའ་ཙམ་ཞིག་གྲགས་སོ། །སྟོན་པའི་ཞལ་ནས་ང་ནི་ཁྱོད་ཀྱི་སློབ་དཔོན་གཤེན་རབ་མི་བོ་ཡིན། ངོ་ཤེས་སམ་གསུངས་པས། ལྕགས་ཀྱི་དྲྭ་བའི་ནང་ནས་ཤིན་ཏུ་ཉམ་ཆུང་བར་
བྱས་ནས། མིག་ལྷེབས་ཙམ་ཅིག་ལས་མ་ཐེགས་སོ། །དེ་ལ་སྟོན་པས་གསུངས་པ། ལས་ཀྱིས་མནར་བའི་སེམས་ཅན་སྡིག་ཅན་འདི། གཅོད་སྦྱོང་དེ་ཙམ་བྱས་ཀྱང་ད་རུང་ལན་ཆགས་
མ་ཁེར་རམ། གསུངས་ནས་ལྗགས་ཀྱི་མཆིལ་མ་ཐེབས་གསུམ་གདབ་པས། སྟོན་པའི་མཆིལ་མ་ནི་བདུད་རྩི་དང་འདྲ་སྟེ། གཏོ་བུ་དོད་དེ་ལ་སྲོག་གི་ལན་ཆགས་མང་པོ་སྙེགས་པའི་

སེམས་ཅན་གྱིས་ཟོས་པའི་འཕྲོ་དང་། བརྒྱབ་པའི་རྨ་སོས་ཏེ། གཡུའི་གཡུང་དྲུང་རེ་རེ་ལམ་ལམ་སོང་ངོ༌། །གཏོ་བུ་དོད་དེ་ཡང་ཚད་མར་ཡར་ལོངས་སོ། །སྟོན་པས་བཤད་པའི་མདོ། གཏོ་བུ་
དོད་དེ་བདག་གིས་གསོན་ཚེ་བཤད་པས་མ་ཉན་པར། ལས་ཀྱི་རྣམ་པར་སྨིན་པ་འདི་ལྟ་བུ་བྱུང་བ་ཡིན། ད་ཡང་བག་ཆགས་རྗེས་སུ་དྲན་པའི་བོན་བསྟན་གྱིས། སྡུག་བསྔལ་ཉམས་སུ་
མྱོང་བས་བྲེད་ཤེས་པར་གྱིས་ལ། དྲན་པ་གཟུངས་སུ་ཟུངས་ལ་བདེན་པའི་བོན་ཉོན་ཅིག །དེ་སྐད་ཅེས་གསུངས་ནས། གཏོ་བུ་དོད་དེས་ཀྱང་ལྕགས་ཀྱི་དྲྭ་བའི་ནང་ནས། ལྷ་ཕྱག་གི་ཚུལ་
བཙལ་ནས། མོས་པ་བསྐྱེད་དེ་མཉན་ནོ། །སྟོན་པས་བཀའ་སྩལ་པ། ཁྱོད་ཀྱི་གཟུགས་ཀྱི་ཕུང་པོ་ལ། །མི་ལུས་སེམས་ཅན་སྣ་ཚོགས་ཀྱི་མགོ་བོ་ཅན། །ཤ་ཟ་ཁྲག་འཐུང་རྡུང་རྡེག་
བྱེད་པ་ནི། །སྙིང་ནས་ཐུབ་ན་བསད་དོ་མ་མནོ་ཅིག །དེ་ནི་ཞེ་སྡང་དམྱལ་བའི་རྒྱུར་འགྲོ་བའོ། །ཁྱོད་ཀྱིས་ཚེ་སྔ་མ་ལ་བསད་པ། མི་ལུས་བྱའི་མགོ་བོ་ཅན་ཅན་འདི་རྣམས་ལན་ཆགས་
སྙེག་པ་ཡིན་ནོ། །སྟོན་པས་གནམ་ལ་འཕུར་དགུ་གང་བསད་པའི་བག་ཆགས་རྗེས་སུ་དྲན་པའི་བོན་བསྟན་ནོ། །རི་དྭགས་མང་པོ་བསད་པའི་གར་བསད་པའི་བག་ཆགས་རྗེས་སུ་དྲན་པའི་བོན་བསྟན་ནོ། །གཅན་གཟན་མང་པོ་གར་བསད་པའི་བག་ཆགས་རྗེས་སུ་དྲན་པའི་བོན་བསྟན་ནོ། །མི་ནོར་མང་པོ་གར་བསད་པའི་བག་ཆགས་རྗེས་སུ་དྲན་པའི་བོན་བསྟན་ནོ། །གཏོ་བུ་མིའི་ཡུལ་ན་འདུག་ཙམ་ན། གཞན་དག་མཐོན་པོའི་

མཁར་ཕབ་དམའ་བའི་ཡུལ་ཕྲོགས། མི་རྟ་གྲི་རུ་བསད་ནོར་ཕྱུགས་གནངས་སུ་བཅད་པའི་བག་ཆགས་རྗེས་སུ་དྲན་པའི་བོན་བསྟན་ནོ། །གཏོ་བུ་དོད་དེས་ཀྱང་བག་
ཆགས་དེ་རྣམས་རྗེས་སུ་དྲན་ནས་ཤིན་ཏུ་ཡང་འགྱོད་པ་སྐྱེས་སོ། །སྟོན་པ་ལ་ཞུས་པའི་མདོ། སྟོན་པའི་སྒྲོན་མ་(སློབ་དཔོན་ལྷ་)ཡི་དམ་ལྷ། །བདག་འདྲ་སེམས་ཅན་སྡིག་པོ་ཆེ། །ཉེས་མེད་སེམས་
ཅན་མང་པོ་བསད་པ་སྙིང་རེ་རྗེ། །ད་བདག་ལ་ལན་ཆགས་གཉེར་ལ་ཤ་ཟོས་ཁྲག་འཐུང་བརྡུང་བརྡེག་མང་པོ་གྱིས། །བདག་རང་ཉིད་ཀྱིས་ལན་པས་སྲན་ཀྱང་བསྐྱེད་ལ་བསྡད། །དེ་སྐད་ཅེས་
སྨྲས་ནས། གཏོ་བུ་དོད་དེ་ཡང༌སེམས་ལ་འཇིགས་པ་དང༌སྡུག་བསྔལ་གྱི་རྒྱུ་མེད་དོ། །གཤེན་རབ་ཀྱི་ཞལ་ནས་ཀྱང༌། སྔོན་གྱི་ལས་འཕྲོས་བདག་ལ་བོན་ཉན་པས། གཏོ་བུ་དོད་དེས་
སྔ་མའི་སྡིག་རྣམས་དྲན་པས། སེམས་ལ་ཞེ་སྡང་མེད། ལྷ་གཤེན་བརྒྱ་ཡིས་མྱུར་དུ་འདྲེན་པར་ཤོག །གསུངས་ནས་ཕྱག་རྒྱ་ཕྱིང་ཀ་ལོག་བཀྲོལ་བས། གཤིན་རྗེ་རྣམས་ཀྱིས་
ལྕགས་ཀྱུས་སྙིང་ནས་བཟུང༌། ཞགས་པས་མགུལ་ནས་བཏགས། ལན་ཆགས་སྙེགས་པའི་སེམས་ཅན་མང་པོས་ལུས་པོ་ལ་འཕུངས་ནས། དམྱལ་བའི་ཡུལ་དུ་ཁྲིད་དེ་སོང་ངོ༌། །དེ་ལ་

སྟོན་པས་གཟིགས་པས། གཏོ་བུ་དོད་དེ་ནི་ལུས་པོ་ལ་གཡུང་དྲུང་གི་རིས་མོ་མ་ཡལ་བར་གདའ་འོ། །ཁ་ནས་ཚིག་ཟློ་བ། སེམས་ཅན་རྣམས་ལས་སྙིང་རྗེ་བ་མེད་ཀྱིས། །ད་ང་ལ་ཤ་ཟོ་ཁྲག་
འཐུང་བརྡུང་བཙོག་གྱིས་ཤིག །ངས་ཉེས་མེད་ཁྱོད་རྣམས་ཀྱི་ཤ་ཟོས་ཁྲག་འཐུང་སྲོག་བཅད་པས། ལན་ཆགས་ང་ལ་འདེད་པ་གཉེར་ཅིག །ཟེར་ནས་འཛུམ་དམུ་ལེ་སོང་ངོ༌། །མི་ལུས་གནམ་
ལ་འཕུར་དགུ་དང་། ས་ལ་འཛུལ་དགུ་དང་། བར་ན་འགྲིམ་དགུའི་མགོ་ཅན་གྱིས། ཤ་ཟོས་ཁྲག་འཐུང་མཚོན་གྱིས་བཏབ་ཀྱང༌། གཏོ་བུ་དོད་དེ་ལ་ན་ཞིང་ཚ་བ་མེད་དོ། །དེ་ནས་དམྱལ་
ཁམས་བཅོ་བརྒྱད་ཀྱི་ཁ་རྒྱུད་དོ། །ཚ་བས་བསྲེགས་ཀྱང་གཏོ་བ་ལ་ཚ་རྒྱུ་མེད་དོ། །གྲང་བས་འཁྱགས་ཀྱང་གཏོ་བུ་ལ་གྲང་རྒྱུ་མེད་དོ། །ལས་ཀྱིས་ད་རུང་ལན་ཆགས་མ་ཁེར་བས། །དམྱལ་
བའི་ཡུལ་ན་འདུག་པ་ཙམ་ལས་སུ། ཇི་སྙེད་གཅོད་སྦྱོང་བྱས་ཀྱང་གཏོ་བུ་དོད་དེ་ལ་ན་ཚའི་སྡུག་བསྔལ་སེམས་ལ་ཅི་ཡང་མེད་དོ། །དེའི་ཚེ་དེའི་དུས་ན། སྟོན་པ་གཤེན་རབ་མི་བོ་ནི། 
ལྷ་སྲིན་གཉིས་ཀྱི་མཚམས་སུ་བྱོན་ནས། །གསས་བུ་རྨ་ལོ་དང༌། གཡུ་ལོ་ཡིད་ཀྱི་ཁྱེའུ་ཆུང་དང་གསུམ་གྱིས་མདུན་བསུས་ནས། སྟོན་པ་ལ་ཞུས་སམ་གསོལ་པ། བདག་ཅག་གིས་

ནི་ལྷ་སྲིན་གྱི་འཁྲུགས་པ་དུམ་པར་བགྱིས་སོ། །བདག་ཅག་གི་རོགས་པོ་རྗེ་ཉིད་ཀྱི་སློབ་བུ་སེམས་ཅན་མིའི་བུ་ལ་སྡིག་ཆེ་བ་གཏོ་བུ་དོད་དེ་ངན་སོང་གསུམ་ནས་
འདྲོངས་ལགས་སམ། དེ་སྐད་ཅེས་གསོལ་པས། སྟོན་པས་བཀའ་སྩལ་པ། རིགས་ཀྱི་བུ་ལྷ་སྲིན་འཁྲུགས་པ་དུམ་པ་ནི་ཤིན་ཏུ་ཡང་ལེགས་སོ། །མི་མཐུན་གཉིས་ཅིག་མཐུན་བྱས་ན། །ཁྱད་པར་སྐྱེས་བུ་ཆེན་པོ་
ཡིན། །འདི་ནས་མི་རྟག་ཕན་ཆོད་ཀྱང༌། །མི་བདེ་བདེ་བའི་བསོད་ནམས་ཀྱིས། །དགའ་ལྡན་ལྷ་ཡི་ཕོ་བྲང་དུ། །སྐོས་མཁན་ཕྱ་རུ་སྐྱེ་བར་ངེས། །
འཁྲུགས་དུམས་བསོད་ནམས་དེ་ལྟར་ཆེ། །གཏོ་བུ་དོད་དེ་ནི་ངན་སོང་གསུམ་བས་དམྱལ་བའི་ཡུལ་ནས་ཀྱང་ད་རུང་མ་འདྲོངས་སོ། །བག་ཆགས་རྗེས་སུ་དྲན་པའི་བོན་བསྟན་པས། དམྱལ་
བའི་སྡུག་བསྔལ་ཞེ་སྡང་བྲི་བ་ཙམ་ལས་མ་གྲུབ་བོ། །ཡང་ཡིད་ཀྱི་ཁྱེའུ་ཆུང་གིས་གསོལ་པ། སྟོན་པའི་སྒྲོན་མ་གཤེན་རབ་མི་བོ་ལགས། ལས་དང་ཐབས་སུ་ཇི་ལྟར་སྦྱར་ན་གཏོ་
བུ་འདྲོངས་ཏེ་མཆི། དེ་སྐད་ཅེས་གསོལ་བས། ཡང་གཤེན་རབ་ཀྱིས་བཀའ་སྩལ་པ། དེ་ནི་ལྷ་གཤེན་བརྒྱ་ལ་མཆོད་ཅིང་ཕྱག་བཙལ་ནས། ལོ་པན་ཤེལ་གྱི་མཆོད་

རྟེན་ཅིག་བརྩིག་ཀྱིན། ལན་ལགས་གཏོར་མ་མང་པོ་བཏང་ན། ཡུན་དུ་མི་ཐོགས་མྱུར་དུ་འདྲོངས་པར་ངེས། །དེ་སྐད་ཅེས་གསུངས་ནས་འོལ་མོ་ལུང་རིང་སུ་གཤེགས་སོ། །གཤེགས་
པའི་ལམ་ཀར་མི་དཀར་རྟ་དཀར་ལྔ་བརྒྱས་སྟོན་པ་ལ་བསྐོར་བ་བྱས། ལྷ་ཕྱག་བཙལ། མཆོད་པ་ཕུལ་ནས་ཞུས་སམ་གསོལ་པའི་མདོ། བདག་ཅག་ནི་ཡུལ་འོད་མ་འབྱམ་སྐྱའི་
མི་ལགས་སོ། །སྟོན་པའི་བཀའ་འབངས་གཏོ་བུ་དོད་དེ་ནི་ནད་འདུ་བ་རྣམ་བཞི་དུ་ནས་གུམས་སོ། །སེམས་ཅན་མིའི་བུ་ལ་སྡིག་ཆེ་བས། ཤི་ཁར་འགྱོད་པ་དྲག་པོ་སྐྱེས་ནས། བདག་ཆགས་
འཁོར་རྣམས་ལ་ཞལ་ཆེམས་བཞག་པ། བདག་ངན་སོང་གསུམ་དུ་ཅིས་ཀྱང་སྐྱེ་བས། ལྷ་སྲིན་གཉིས་ཀྱི་མཚམས་ན་བདག་གི་སློབ་དཔོན་གཤེན་རབ་མི་བོ། ལྷ་སྲིན་གྱི་བར་ན་
གཟུ་མཛད་ཅིང་བཞུགས་པ་སྤྱན་དྲོངས་ལ། ངན་སོང་གསུམ་གྱི་སྡུག་བསྔལ་ལས་བདག་དྲོངས་ཤིག་ཟེར་ནས་དབུགས་ཆད་དོ། །ཡུལ་དེའི་མི་རྣམས་འདུས་ནས་གྲོས་བགྱིས་པས་ཀྱང༌། གྲོས་
སུ་བགྱིས་པ་ཆེ་ནས་སྟོན་པ་སྤྱན་འདྲེན་དུ་བརྫངས་པས་གཤེགས་པར་ཞུ་འཚལ་ཞེས་གསོལ་ཏོ། །སྟོན་པས་བཀའ་སྩལ་པ། ལས་དང་རྐྱེན་དུ་འཛོམ་པ་ཡིས། གཏོ་བུ་དོད་དེ་དམྱལ་བའི་

ཡུལ་ན་འདུག་ཀྱང་གཡུང་དྲུང་སེམས་དཔར་ཡོད། ད་ནི་རྐྱེན་འདིས་མྱུར་དུ་འདྲོངས་ཏེ་འོང༌། དེ་སྐད་ཅེས་གསུངས་ནས། ཡུལ་འོད་མ་འབྱམ་སྐྱར་གཤེགས་སོ། །ཡུལ་དེའི་མི་
རྣམས་ཀྱིས་སྟོན་པའི་མདུན་ནས་བསུས་ནས་བསྐོར་བ་བྱས། ལྷ་ཕྱག་བཙལ་མཆོད་པ་ཕུལ་ལོ། །མཁར་དང་བ་རྫོངས་ཕུག་གི་ནང་དུ་གཡུང་དྲུང་གི་གདན་བཏིང༌། རིན་པོ་ཆེའི་གུར་
ཕུབ། ཞལ་ཟས་རོ་མཆོག་བདའ་དགུ་དྲངས་སོ། །སྟོན་པས་ཀྱང་གཏོ་བུ་དོད་དེའི་འཁོར། ལས་ཀྱིས་འབྲེལ་པའི་བུ་སྨད་དང༌། སྲིད་ཀྱིས་འབྲེལ་བའི་གཉེན་འདུས་དང༌། གནས་ཀྱིས་བསྡུས་པའི་
ཡུལ་མི་དང༌། ཤ་རོག་ཆུ་(ཇུ་)གང་འདེབས་པ་རྣམས་ལ་བཀའ་སྩལ་པ། གཏོ་བུ་དོད་དེའི་ལུས་ངག་ཡིད་དང་གསུམ་གྱི་སྒྲིབ་པ་བྱང་བའི་ཕྱིར། ལོ་པཎ་ཤེལ་གྱི་མཆོད་རྟེན་དབུ་གསུམ་པ་ཅིག །
ལྷ་གཤེན་སྲིད་པ་གསུམ་གྱི་སྐུ་རུ་བཞིངས་ལ་གནམ་ལ་འཕུར་དགུ། ས་ལ་འཛུལ་དགུ་དང༌བར་ན་འགྲིམ་དགུ། སེམས་ཅན་སྣ་ཚོགས་གཟུགས་བརྙན་བྱས། སྤུ་མཚན་མང་པོ་སེམས་ཅན་
ཁ་ལ་བཙུགས། ཤ་སྣ་ཁྲག་སྣ་མང་པོའི་གཏོར་མ་བཤམས། དུང་ཤོག་དཀར་པོ་ལ་མིའི་གཟུགས་སུ་གཏོང༌། དཀྱིལ་དུ་གཏོ་བུ་དོད་དེའི་མིང་བྱང་བཙུག །ཡི་གེ་དཔའ་བོ་འབྲུ་ལྔ་ཕྱོགས་

བཞི་དབུས་དང་ལྔ་རུ་བྲིས། རྐང་པ་གཡས་པ་ལ་ཡང་། རྐང་པ་གཡོན་པ་ལ་རམ། ལག་པ་གཡས་པ་ལ་ཁང་། ལག་པ་གཡོན་པ་ལ་སྲུམ། མགོ་བོ་ལ་ཨོཾཱ། སྙུག་རྒོད་ཚིགས་
གསུམ་པ་ལ་བཏགས། དེ་ནས་གཤེན་རབ་ཀྱིས་བཀའ་སྩལ་པ། གཏོ་བུ་དོད་དེའི་ལུས་ངག་ཡིད་དང་གསུམ་གྱི་སྒྲིབ་པ་སྦྱང་དགོས་པས། རྨ་ལོ་དང་གཡུ་ལོས་རོལ་མོ་སྣ་ཚོགས་
པས་སྣ་དྲོངས། ཞལ་ཟས་སྣ་ཚོགས་པས་མཆོད་པ་གྱིས། ཡ་སྟགས་སྣ་ཚོགས་པ་གླུད་དུ་ཐོངས། བསྐོར་བ་རྒྱུན་དུ་གྱིས་ཤིང་ལྷ་ཕྱག་ཚོལ། གཏོ་བུ་དོད་དེའི་ལུས་ཀྱིས་སྡིག་བྱས་པའི་
སྒྲིབ་པ་དེས་འབྱང་ངོ༌། །ཡིད་ཀྱི་ཁྱེའུ་ཆུང་གི་དཔའ་བོ་འབྲུ་ལྔས་བསྐྱེད་པའི་ཀློང་ཆེན་པོ་ལྔའི་ལྷ་གཤེན་བརྒྱའི་མཚན་ལ། མཚན་བྱང་ཕྱག་འཚལ་དུ་བཅུག་ཅིང་ཐོན་ཅིག །གཏོ་བུ་དོད་
དེའི་ངག་གིས་སྡིག་བྱས་པའི་སྒྲིབ་པ་ནི། དེས་འབྱང་བར་འགྱུར་རོ། །བདག་འདྲེན་པའི་སློབ་དཔོན་གྱིས། བསམ་པ་བཟང་པོས་སྒོམ་པ་ཐང་བཅད་ནས། སྔགས་དྲག་པོའི་འཛབ་རྒྱུན་ཏུ་བགྲང་
ན། གཏོ་བུ་དོད་དེའི་འབྲས་བུ་ཉག་ཅིག་སེམས་ཀྱི་དུག་ནི། དེས་འབྱང་བར་འགྱུར་རོ་གསུངས་ནས། སྟོན་པས་མཚམས་བཅད་ནས་དགོངས་པ་མཛད་དོ། །དག་པ་རྣམ་པ་དྲུག་

གི་ཏིང་ངེ་འཛིན་བསྒོམས། སྔགས་ངན་སོང་དོང་སྤྲུགས་ནི་བཟླས། རྨ་ལོ་དང་གཡུ་ལོས་སྒྲའི་རོལ་མོ་སྙན་པ་དང༌། གཟུགས་ཀྱི་རོལ་མོ་མཛེས་པ་དང༌། ཞལ་ཟས་
རོ་མཆོག་སྣ་ཚོགས་པ་དང༌། བླ་གླུད་གཟུགས་བརྙན་མང་པོ་དང༌། ལན་ཆགས་གཏོར་མ་མང་པོ་དང༌། དེ་རྣམས་འཁོར་རྣམས་ཀྱིས་བཏེགས་ནས། བསྐོར་བ་བྱས། ལྷ་ཕྱག་
བཙལ། ཕྱག་རྒྱ་བསྒྱུར། ཡིད་ཀྱི་ཁྱེའུ་ཆུང་ཟུར་ཕུད་ཅན་གྱིས། ལྷ་གཤེན་བརྒྱའི་མཚན་བཏོན་ནས། མཚན་བྱང་གིས་ཕྱག་བཙལ། ཀློང་ཆེན་པོ་ལྔའི་ལྷ་གཤེན་བརྒྱ་ལ། མཆོད་
པ་རྣམ་པ་ལྔའི་མཆོད་པ་ཕུལ། ཁམས་གསུམ་ན་གནས་པའི་སེམས་ཅན་ཐམས་ཅད་ལ། གཟུགས་བརྙན་མང་པོ་དང་། གཏོར་མ་མང་པོ་བཀྱེ། དེ་ལྟར་མཆོད་པ་དང་། བསྐོར་བ་
དང་། ལྷ་ཕྱག་དང་། ཕྱག་རྒྱས་དང་། ལྷ་གཤེན་བརྒྱ་ལ་མཆོད་པ་དང༌། ཁམས་གསུམ་ན་གནས་པ་རྣམས་ལ་གཟུགས་བརྙན་དང༌། གཏོར་མ་མང་པོ་བཏང་བ་དང༌། དེ་རྣམས་ནི་ཉིན་
ལན་རེ་དང༌། མཚན་ལན་རེ་གཏོང་བ་འབྱུང་ངོ་། །ལྷ་གཤེན་བརྒྱ་ལ་ཕྱག་བཙལ་བ། དུག་ལྔ་གཉེན་པོས་འཇོམས་པའི་གཉེན་པོ་ཡེ་ཤེས་ཆེན་པོ་ལྔའི་ཀློང༌། བོན་ཉིད་གཡུང་དྲུང་གི་ཀློང༌། 

བོན་ཉིད་ཡེ་ཤེས་ཀྱི་ཀློང༌། བོན་ཉིད་ནམ་མཁའི་ཀློང༌། བོན་ཉིད་འབྱུང་བའི་ཀློང༌། བོན་ཉིད་སྲིད་པའི་ཀློང༌། དེ་ལྟར་ཀློང་ཆེན་པོ་ལྔ་ལས་བསྐྱེད་པའི། དུག་ལྔ་མྱུར་དུ་འཇོམས་པའི་གཉེན་པོ་ཡེ་
ཤེས་ཆེན་པོ་ལྔ་ཤར་བའི། ཐུགས་རྗེ་ཅན་གྱི་ལྷ་གཤེན་བརྒྱ་ལ་ཕྱག་འཚལ་ལོ། །བོན་ཉིད་གཡུང་དྲུང་གི་ཀློང་ནས་བསྐྱེད་པའི་ལྷ། །ཡེ་འབུམ་རྒྱལ་པོ་ལ་ཕྱག་འཚལ་ལོ། །བོན་ཉིད་གཡུང་
དྲུང་གི་ཀློང་ནས་བསྐྱེད་པའི་ལྷ། །ཡེ་སངས་རྒྱལ་པོ་ལ་ཕྱག་འཚལ་ལོ། །བོན་ཉིད་གཡུང་དྲུང་གི་ཀློང་ནས་བསྐྱེད་པའི་ལྷ། །ཡེ་ཁྱབ་ཆེན་པོ་ལ་ཕྱག་འཚལ་ལོ། །བོན་ཉིད་གཡུང་དྲུང་གི་
ཀློང་ནས་བསྐྱེད་པའི་ལྷ། །ཡེ་གདལ་ཆེན་པོ་ལ་ཕྱག་འཚལ་ལོ། །བོན་ཉིད་གཡུང་དྲུང་གི་ཀློང་ནས་བསྐྱེད་པའི་ལྷ། །ཡེ་ཡོད་རྒྱལ་པོ་ལ་ཕྱག་འཚལ་ལོ། །བོན་ཉིད་གཡུང་དྲུང་གི་ཀློང་ནས་
བསྐྱེད་པའི་ལྷ། །ཡེ་ཤེས་རྒྱལ་པོ་ལ་ཕྱག་འཚལ་ལོ། །བོན་ཉིད་གཡུང་དྲུང་གི་ཀློང་ནས་བསྐྱེད་པའི་ལྷ། །ཡེ་སྲིད་རྒྱལ་པོ་ལ་ཕྱག་འཚལ་ལོ། །བོན་ཉིད་གཡུང་དྲུང་གི་ཀློང་ནས་བསྐྱེད་པའི་ལྷ། །
ཡེ་འབྱུང་རྒྱལ་པོ་ལ་ཕྱག་འཚལ་ལོ། །བོན་ཉིད་གཡུང་དྲུང་གི་ཀློང་ནས་བསྐྱེད་པའི་ལྷ། །ཡེ་གསལ་རྒྱལ་པོ་ལ་ཕྱག་འཚལ་ལོ། །བོན་ཉིད་གཡུང་དྲུང་གི་ཀློང་ནས་བསྐྱེད་པའི་ལྷ། །ཡེ་དག་

རྒྱལ་པོ་ལ་ཕྱག་འཚལ་ལོ། །བོན་ཉིད་གཡུང་དྲུང་གི་ཀློང་ནས་བསྐྱེད་པའི་གཤེན། །བྱམས་པ་ཀུན་ལྡན་ལ་ཕྱག་འཚལ་ལོ། །བོན་ཉིད་གཡུང་དྲུང་གི་ཀློང་ནས་བསྐྱེད་
པའི་གཤེན། །བྱམས་པ་ཀུན་རིགས་ལ་ཕྱག་འཚལ་ལོ། །བོན་ཉིད་གཡུང་དྲུང་གི་ཀློང་ནས་བསྐྱེད་པའི་གཤེན། །བྱམས་པ་ཀུན་ཤེས་ལ་ཕྱག་འཚལ་ལོ། །བོན་ཉིད་གཡུང་དྲུང་གི་
ཀློང་ནས་བསྐྱེད་པའི་གཤེན། །བྱམས་པ་ཀུན་བགྲོད་ལ་ཕྱག་འཚལ་ལོ། །བོན་ཉིད་གཡུང་དྲུང་གི་ཀློང་ནས་བསྐྱེད་པའི་གཤེན། །བྱམས་པ་ཀུན་ཁྱབ་ལ་ཕྱག་འཚལ་ལོ། །
བོན་ཉིད་གཡུང་དྲུང་གི་ཀློང་ནས་བསྐྱེད་པའི་གཤེན། །བྱམས་པ་ཀུན་འདུལ་ལ་ཕྱག་འཚལ་ལོ། །བོན་ཉིད་གཡུང་དྲུང་གི་ཀློང་ནས་བསྐྱེད་པའི་གཤེན། །བྱམས་པ་ཀུན་འདྲེན་ལ་ཕྱག་འཚལ་
ལོ། །བོན་ཉིད་གཡུང་དྲུང་གི་ཀློང་ནས་བསྐྱེད་པའི་གཤེན། །བྱམས་པ་སྙོམས་མཛད་ལ་ཕྱག་འཚལ་ལོ། །བོན་ཉིད་གཡུང་དྲུང་གི་ཀློང་ནས་བསྐྱེད་པའི་གཤེན། །བྱམས་པ་ཁྱབ་གདལ་
ལ་ཕྱག་འཚལ་ལོ། །བོན་ཉིད་གཡུང་དྲུང་གི་ཀློང་ནས་བསྐྱེད་པའི་གཤེན། །བྱམས་པ་ཀུན་འདྲོངས་ལ་ཕྱག་འཚལ་ལོ། །དེ་ལྟར་བོན་ཉིད་གཡུང་དྲུང་གི་ཀློང་ནས་བསྐྱེད་པའི་ལྷ་གཤེན་

ཉི་ཤུ་ཐམ་པ་ལ་བསྐོར་བ་བྱས། ལྷ་ཕྱག་བཙལ། མཆོད་པ་ཕུལ་གྱིན༌ཁམས་གསུམ་གྱི་སེམས་ཅན་རྣམས་ལ་ལན་ཆགས་ཀྱི་གླུད་གཏོར་མང་པོ་བཏང་བས། གཤེན་
རབ་ཀྱི་དགོངས་པ་དང༌། ལྷ་གཤེན་གྱི་ཐུགས་རྗེ་ཡིས། ཡ་སྟག་ཀྱིས་ཀྱང་གནས་སུ་ཕྱིན་ནོ། །དམྱལ་བའི་ཡུལ་དུ་ཆར་བཞིན་དུ་བབས་པས། གཏོ་བུ་དོད་དེ་རྡེག་རྡུང་བྱེད་པའི་སེམས་ཅན་མང་
པོ་ཡང༌། འདོད་པའི་ལོངས་སྤྱོད་ཅི་འདོད་ཐོབ་ནས་དགའ་འོ། །ལྷ་དང་གཤེན་གྱིས་དམྱལ་བའི་ཡུལ་དུ་བྱོན་ནས། ལྷ་ཡིས་སྨོན་ལམ་བཏབ་པས། དམྱལ་བ་ཕྱིའི་ཡུལ་རྣམས་འགྱུར་
རོ། །ལྕགས་ཀྱི་ཁང་པ་འབར་བ་ནི་རིན་པོ་ཆེའི་མཁར་དུ་སོང༌། མེ་མ་མུར་གྱི་འོབས་ཆེན་ནི་རིན་པོ་ཆེའི་གྲམ་པར་སོང༌། ཤལ་མ་རིའི་སྡོང་པོ་ནི་རིན་པོ་ཆེ་བསྐྱེད་པའི་ཤིང་དུ་སོང༌། རལ་གྲིའི་
ནགས་ཚལ་ལོ་མ་ནི་རིན་ཆེན་མེ་ཏོག་ཚལ་དུ་སོང༌། ཐལ་ཚན་ཆུ་བོ་རབ་མེད་ནི་རིན་པོ་ཆེའི་གླིང་དུ་སོང༌། རོ་མྱག་འདམ་དོང་ནག་པོ་ནི་རིན་ཆེན་ཁྲུས་ཀྱི་རྫིང་བུར་སོང༌། དམྱལ་
ཟངས་རྒྱ་ཤོང་ཁ་སྤྲོད་ནི། །གཞལ་ཡས་རིན་པོ་ཆེ་རུ་སོང༌། །ལྕགས་ཀྱི་ཞགས་པ་འདོམ་དགུ་ནི། །ཉི་ཟེར་འདྲེན་པའི་ལམ་དུ་སོང༌། །འབར་བའི་ལྕགས་ཀྱུ་ཁ་བརྒྱད་ནི། །མཐོ་རིས་ཐར་

པའི་སྐས་པར་སོང༌། །ལྕགས་ཀྱི་དྲ་བ་མིག་དགུ་ནི། །མེ་ཏོག་པད་མའི་གླིང་དགུར་སོང༌། །གཤེན་གྱིས་སྨོན་ལམ་བཏབ་པས། །གཏོ་བུ་དོད་དེ་ཡང༌རིན་པོ་ཆེའི་ཁྱེའུ་འོད་འབར་
བ་ཞིག་ཏུ་སོང༌ངོ་། །སྦྱང་བའི་གཤིན་རྗེ་སྨྲིགས་པ་ཡང༌། །ཡེ་གཤེན་འཕྲུལ་གྱི་བོན་པོར་སོང༌། །སེམས་ཅན་སྣ་ཚོགས་པས་ལུས་ལ་ཟ་བ་ཡང༌། །ལྷ་ཕྲན་སྨན་ཕྲན་མང་པོར་སོང༌། །གཏོ་
བུ་དོད་དེ་ཡང་སྲོག་གི་ལན་ཆགས་ཁེར་བས། དམྱལ་བའི་ཡུལ་ནས་ཐར་རོ། །དེ་ལྟར་བོན་ཉིད་གཡུང་དྲུང་གི་ཀློང་ནས་བསྐྱེད་པའི་ལྷ་གཤེན་ཉི་ཤུ་ལ་ཕྱག་བཙལ་ཅིང་མཆོད་པ་ཕུལ་
བས། དམྱལ་བ་རྣམས་ཀྱང་རྒྱུན་ཆད་དོ། །ཚ་བའི་དམྱལ་བ་རྣམས་ནི་གྲང་བའི་བསིལ་གྱིས་རྒྱུན་ཆད་དོ། །གྲང་བའི་དམྱལ་བ་རྣམས་ནི་ཚ་བའི་འོད་ཀྱིས་རྒྱུན་ཆད་དོ། །གཉིས་ཚེ་བ་ནི་བདེ་
གནས་རྙེད་ནས་རྒྱུན་ཆད་དོ། །གཉིས་འཁོར་བ་ནི་ཐར་ལམ་ཐོབ་ནས་རྒྱུན་ཆད་དོ། །དེ་ལྟར་དམྱལ་ཁམས་བཅོ་བརྒྱད་སྟོངས་ནས་ཡར་དྲངས་ནའང༌། གཏོ་བུ་དོད་དེ་ནི་ལས་ཀྱི་རྣམ་པར་སྨིན་པས། ཡི་
དྭགས་ཀྱི་ཡུལ་ནས་མ་འདྲོངས་སོ། །གོ་གོན་པ་དང་མཚོན་ཐོགས་པ་མང་པོས་ནི་བསྐོར་རོ། །ཕྱི་ནང་གི་སྒྲིབ་པ་ཅན་གྱིས་ནི་མནན། ཡི་དྭགས་ཀྱི་ཡུལ་ནས་སྦྱང་བ་དེ། གཤེན་རབ་ཀྱིས་གཟིགས་

ནས་བཀའ་སྩལ་པ། གཏོ་བུ་དོད་དེ་ནི་མ་ཤི་གསོན་ཙམ་ན། རྒྱུ་འདོད་ཆགས་ལ་ཤས་ཆེ་ཞིང༌། རྐྱེན་མ་བྱིན་པར་ལེན་པ་བྱས་པས། འབྲས་བུ་ཡི་དྭགས་ཀྱི་ཡུལ་དུ་སྐྱེས་ནས། ཤིན་ཏུ་བཀྲེས་
ཤིང་སྐོམ་པར་འདུག་པས། ཡི་དྭགས་སྒོ་གཅོད་ཅིང་འདྲེན་པའི་ལྷ་གཤེན་ལ་ཕྱག་གྱིས་ཤིང་མཆོད་ཅིག །ཁམས་གསུམ་གྱི་སེམས་ཅན་ལ་ཟས་ནོར་གྱི་སྦྱིན་པ་ཐོངས་ཤིག །དེ་སྐད་ཅེས་
གཤེན་རབ་ཀྱིས་བཀའ་སྩལ་ཏོ། །ཡང་ཡིད་ཀྱི་ཁྱེའུ་ཆུང་གིས་ལྷ་གཤེན་གྱི་མཚན་ནས་བཏོན། རྨ་ལོ་དང་གཡུ་ལོ་འཁོར་རྣམས་ཀྱིས་མཚན་བྱང་ཐོགས་ནས་ཕྱག་འཚལ་ལོ། །
བོན་ཉིད་ཡེ་ཤེས་ཀྱི་ཀློང་ནས་བསྐྱེད་པའི་ལྷ། །མཁའ་འགྱིང་དཀར་པོ་ལ་ཕྱག་འཚལ་ལོ། །བོན་ཉིད་ཡེ་ཤེས་ཀྱི་ཀློང་ནས་བསྐྱེད་པའི་ལྷ། །ཁྲི་འོད་དཀར་པོ་ལ་ཕྱག་འཚལ་ལོ། །བོན་ཉིད་ཡེ་
ཤེས་ཀྱི་ཀློང་ནས་བསྐྱེད་པའི་ལྷ། །ཁྲི་རྒྱལ་ཁུག་པ་ལ་ཕྱག་འཚལ་ལོ། །བོན་ཉིད་ཡེ་ཤེས་ཀྱི་ཀློང་ནས་བསྐྱེད་པའི་ལྷ། །ཁྲི་འོད་གསལ་འབར་ལ་ཕྱག་འཚལ་ལོ། །བོན་ཉིད་ཡེ་ཤེས་ཀྱི་ཀློང་
ནས་བསྐྱེད་པའི་ལྷ། །མུ་ཡང་དེ་བ་ལ་ཕྱག་འཚལ་ལོ། །བོན་ཉིད་ཡེ་ཤེས་ཀྱི་ཀློང་ནས་བསྐྱེད་པའི་ལྷ། །མུ་རྒྱུང་མཐའ་ཡས་ལ་ཕྱག་འཚལ་ལོ། །བོན་ཉིད་ཡེ་ཤེས་ཀྱི་ཀློང་ནས་བསྐྱེད་པའི་

ལྷ། །མུ་སངས་གུང་རྒྱལ་ལ་ཕྱག་འཚལ་ལོ། །བོན་ཉིད་ཡེ་ཤེས་ཀྱི་ཀློང་ནས་བསྐྱེད་པའི་ལྷ། །མུ་མེད་མཐའ་(ཡས་)རྒྱས་ལ་ཕྱག་འཚལ་ལོ། །བོན་ཉིད་ཡེ་ཤེས་ཀྱི་ཀློང་ནས་
བསྐྱེད་པའི་ལྷ། །ཀུན་འོད་སྒྲོན་མ་ལ་ཕྱག་འཚལ་ལོ། །བོན་ཉིད་ཡེ་ཤེས་ཀྱི་ཀློང་ནས་བསྐྱེད་པའི་ལྷ། །ཀུན་སྒྲོལ་དབྱིངས་ཕྱུག་ལ་ཕྱག་འཚལ་ལོ། །བོན་ཉིད་ཡེ་ཤེས་ཀྱི་ཀློང་ནས་
བསྐྱེད་པའི་གཤེན། །སྦྱིན་པ་ཤུགས་ལྡན་ལ་ཕྱག་འཚལ་ལོ། །བོན་ཉིད་ཡེ་ཤེས་ཀྱི་ཀློང་ནས་བསྐྱེད་པའི་གཤེན། །སྦྱིན་གཏོང་ཐོགས་མེད་ལ་ཕྱག་འཚལ་ལོ། །བོན་ཉིད་ཡེ་ཤེས་ཀྱི་
ཀློང་ནས་བསྐྱེད་པའི་གཤེན། །སྦྱིན་པ་དམིགས་མེད་ལ་ཕྱག་འཚལ་ལོ། །བོན་ཉིད་ཡེ་ཤེས་ཀྱི་ཀློང་ནས་བསྐྱེད་པའི་གཤེན། །སྦྱིན་པ་མཐར་ཕྱིན་ལ་ཕྱག་འཚལ་ལོ། །བོན་ཉིད་ཡེ་ཤེས་
ཀྱི་ཀློང་ནས་བསྐྱེད་པའི་གཤེན། །སྦྱིན་པ་སྟོབས་པོ་ཆེ་ལ་ཕྱག་འཚལ་ལོ། །བོན་ཉིད་ཡེ་ཤེས་ཀྱི་ཀློང་ནས་བསྐྱེད་པའི་གཤེན། །སྦྱིན་པ་ཀུན་ཚིམ་ལ་ཕྱག་འཚལ་ལོ། །བོན་ཉིད་ཡེ་
ཤེས་ཀྱི་ཀློང་ནས་བསྐྱེད་པའི་གཤེན། །སྦྱིན་པ་མཁའ་ཤེས་ལ་ཕྱག་འཚལ་ལོ། །བོན་ཉིད་ཡེ་ཤེས་ཀྱི་ཀློང་ནས་བསྐྱེད་པའི་གཤེན། །སྦྱིན་པ་དབྱིངས་རྟོགས་ལ་ཕྱག་འཚལ་ལོ། །བོན་ཉིད་

ཡེ་ཤེས་ཀྱི་ཀློང་ནས་བསྐྱེད་པའི་གཤེན། སྦྱིན་གཏོང་མཉམ་པ་ལ་ཕྱག་འཚལ་ལོ། །བོན་ཉིད་ཡེ་ཤེས་ཀྱི་ཀློང་ནས་བསྐྱེད་པའི་གཤེན། །སྦྱིན་པས་ཡོངས་སུ་སྙོམས་པ་ལ་ཕྱག་འཚལ་ལོ། །དེ་ལྟར་
བོན་ཉིད་ཡེ་ཤེས་ཀྱི་ཀློང་ནས་བསྐྱེད་པའི་ལྷ་གཤེན་ཉི་ཤུ་ཐམ་པ་ལ་ཕྱག་བཙལ། བསྐོར་བ་བྱས་མཆོད་པ་ཕུལ་གྱིས། ཁམས་གསུམ་གྱི་སེམས་ཅན་རྣམས་ལ་གླུད་གཏོར་མང་པོ་བཏང་བས། 
གཤེན་རབ་ཀྱི་དགོངས་པ་དང༌ལྷ་གཤེན་གྱི་ཐུགས་རྗེ་ཡིས་ཡ་སྟགས་ཀྱིས་ཀྱང་གནས་སུ་ཕྱིན་ནོ། །ཡི་དྭགས་ཀྱི་ཡུལ་དུ་ཆར་བཞིན་དུ་བབས་པས། གཏོ་བུ་དོད་དེ་ལ་ཡི་དྭགས་ཀྱི་དམག་ཚོགས་ཀྱིས་
བསྐོར་ནས། ལན་ཆགས་འདོད་པ་རྣམས་ཀྱང་ཟས་འདོད་པ་ལ་ཟས། སྐོམ་འདོད་པ་ལ་སྐོམ། ནོར་འདོད་པ་ལ་ནོར། ཅི་འདོད་རེ་བ་བསྐངས་ནས། གཏོ་བུ་དོད་དེས་འཕྲོག་རློམ་བྱས་པའི་ལན་ཆགས་
ཁེར་རོ། །བོན་ཉིད་ཡེ་ཤེས་ཀྱི་ཀློང་ནས་བསྐྱེད་པའི་ལྷ་གཤེན་ཉི་ཤུ་ཐམ་པས། ཡི་དྭགས་ཀྱི་ཡུལ་དུ་བྱོན་ནས་སྨོན་ལམ་བཏབ་པས། ལྷ་ཡིས་སྨོན་ལམ་གྱིས་ཕྱིའི་ཡུལ་རྣམས་འགྱུར་རོ། །
གཤེན་གྱི་སྨོན་ལམ་གྱིས་ནང་གི་སེམས་རྣམས་ཞིའོ། །ལྕགས་ཀྱི་ཁང་པ་དགུ་རིམ་ནི། །བདུད་རྩི་སྐྱེད་མོའི་ཚལ་དུ་སོང༌། །མུན་པའི་ཁང་པ་གླིང་དགུ་ནི། །ཉི་ཟླའི་གཞལ་ཡས་ཁང་དུ་སོང༌། །

རྣག་ཁྲག་མཚོ་མོ་མང་པོ་ནི། །བདུད་རྩིའི་མཚོ་མོ་གླིང་དགུར་སོང༌། །ཚེར་མའི་མྱ་ངམས་སྣམ་བུ་ནི། །སྨན་གྱི་ནགས་ཚལ་གླིང་དགུར་སོང༌། །དེ་ལྟར་ཡི་དྭགས་ཀྱི་ཕྱིའི་
ཡུལ་རྣམས་འགྱུར་རོ། །ནང་གི་སེམས་རྣམས་ཞི་བས། ཡི་དྭགས་རི་མགོ་དང་། འབྲེང་རྒྱུད་སྐེ། རྩྭ་འཇག་རྐང་དང་བྱང་འབྲོག་ལྟོ། ལས་ཀྱི་སྒྲིབ་པ་བྱང་ནས་སུ། ཐར་པའི་གོ་འཕང་
ཐོབ་སྟེ་སོང་། གཏོ་བུ་དོད་དེས་མ་བྱིན་པར་བླངས་པའི་ལན་ཆགས་ཁེར་ནས། ཡི་དྭགས་བཀྲེས་སྐོམ་གྱི་ཡུལ་ནས་ཐར་རོ། །དེ་ནས་ཡང་ལས་ཀྱི་རྣམ་པར་སྨིན་པས། མདུན་དུ་མུན་པ་
འཁྲིགས་ནས། བྱོལ་སོང་གི་གནས་སུ་སྐྱེས་སོ། །སྡིག་པ་འབྲོང་ཙམ་དང༌། གྲོག་མོ་ཁྱི་ཙམ་དང༌། སྡོམ་ནག་པོ་ར་སྐྱེས་ཙམ་དང༌། སྦྲུལ་ནག་པོ་འདོམ་དགུ་པས་བསྐོར་ནས། འཇིགས་པར་
དྲན་ཡང་འབྲོས་ས་མེད་དོ། །སེམས་ཅན་ཕྱི་མས་ཀྱང༌དབྱུག་པས་ནི་བརྡེག །རྡོ་ཡིས་ནི་འཙོག །ལྕག་གིས་ནི་འབྲབ། གཏོ་བུ་ཡང་ཚེ་སྔ་མའི་བག་ཆགས་རྗེས་སུ་དྲན་པའི་བོན་ཡོད་པས། ན་ཞིང་
ཚ་བའི་སྡུག་བསྔལ་ནི་མེད་དོ། །སྐྱེས་བུ་ལག་པ་རྐྱང་བསྐུམ་ཡང་མི་མཐོང་བའི་མུན་པས་ནི་གཏིབས་པས། ཤིན་ཏུ་ཡང་རྨོངས་ནས་འདུག་གོ། །དེ་གཤེན་རབ་ཀྱིས་གཟིགས་ནས། འཁོར་

རྣམས་ལ་བཀའ་སྩལ་པ། གཏོ་བུ་དོད་དེ་ནི་མ་ཤི་གསོན་ཙམ་ན། རྒྱུ་གཏི་མུག་ལ་ཤས་ཆེ་ཞིང༌། རྐྱེན་བཀོལ་སྤྱད་ཀྱི་ལས་བྱས་པས། འབྲས་བུ་བྱོལ་སོང་གི་ནང་ན་སྐྱེས་ནས་
འདུག །མུན་པས་ནི་གཏིབས། བྱོལ་སོང་མང་པོས་བརྡུང་བརྡེག་འཕྲོ་མེད་དུ་མེད་པས། བྱོལ་སོང་གི་སྒོ་གཅོད་ཅིང་འདྲེན་པའི་ལྷ་གཤེན་ལ་ཕྱག་གྱིས་ཤིང་མཆོད་པ་ཕུལ་ཅིག །གླུད་
གཏོར་མང་པོ་ཁམས་གསུམ་གྱི་སེམས་ཅན་ལ་སྦྱིན་པར་ཐོངས་ཤིག །དེ་སྐད་ཅེས་གཤེན་རབ་ཀྱིས་བཀའ་སྩལ་ཏོ། །ཡང་ཡིད་ཀྱི་ཁྱེའུ་ཆུང་གིས་ལྷ་གཤེན་གྱི་མཚན་ནས་བརྗོད་དོ། །རྨ་
ལོ་དང་། གཡུ་ལོ་དང་། འཁོར་རྣམས་ཀྱིས་མཚན་བྱང་ཐོགས་ནས་ལྷ་ཕྱག་བཙལ་ལོ། །བོན་ཉིད་ནམ་མཁའི་ཀློང་ནས་བསྐྱེད་པའི་ལྷ། །གཤེན་ལྷ་འོད་དཀར་ལ་ཕྱག་འཚལ་ལོ། །བོན་ཉིད་
ནམ་མཁའི་ཀློང་ནས་བསྐྱེད་པའི་ལྷ། །ཤེལ་ལྕགས་སྔོན་པོ་ལ་ཕྱག་འཚལ་ལོ། །བོན་ཉིད་ནམ་མཁའི་ཀློང་ནས་བསྐྱེད་པའི་ལྷ། །གར་གསས་བཙན་པོ་ལ་ཕྱག་འཚལ་ལོ། བོན་ཉིད་
ནམ་མཁའི་ཀློང་ནས་བསྐྱེད་པའི་ལྷ། གར་བུ་ཤང་རྒྱལ་ལ་ཕྱག་འཚལ་ལོ། །བོན་ཉིད་ནམ་མཁའི་ཀློང་ནས་བསྐྱེད་པའི་ལྷ། །རྒོད་གསས་ཁམ་པ་ལ་ཕྱག་འཚལ་ལོ། །བོན་ཉིད་


ནམ་མཁའི་ཀློང་ནས་བསྐྱེད་པའི་ལྷ། །རྒོད་བུ་འཕར་དྲག་ལ་ཕྱག་འཚལ་ལོ། །བོན་ཉིད་ནམ་མཁའི་ཀློང་ནས་བསྐྱེད་པའི་ལྷ། །རྒོད་རྗེ་རྨང་པོ་ལ་ཕྱག་འཚལ་ལོ། །བོན་
ཉིད་ནམ་མཁའི་ཀློང་ནས་བསྐྱེད་པའི་ལྷ། །གསས་བུ་ཚོན་གང་ལ་ཕྱག་འཚལ་ལོ། །བོན་ཉིད་ནམ་མཁའི་ཀློང་ནས་བསྐྱེད་པའི་ལྷ། །གནམ་གསས་དབྱིངས་རུམ་ལ་ཕྱག་འཚལ་
ལོ། །བོན་ཉིད་ནམ་མཁའི་ཀློང་ནས་བསྐྱེད་པའི་ལྷ། །གནམ་བུ་ཕྱོད་པ་ལ་ཕྱག་འཚལ་ལོ། །བོན་ཉིད་ནམ་མཁའི་ཀློང་ནས་བསྐྱེད་པའི་(གཤེན་)ལྷ། །ཡེ་ཤེས་(ཀྱི་)ཆེན་པོ་སྒྲོན་མ་ཅན་ལ་
ཕྱག་འཚལ་ལོ། །བོན་ཉིད་ནམ་མཁའི་ཀློང་ནས་བསྐྱེད་པའི་གཤེན། །ཡེ་ཤེས་ཆེན་པོ་ཁྱབ་གདལ་ལ་ཕྱག་འཚལ་ལོ། །བོན་ཉིད་ནམ་མཁའི་ཀློང་ནས་བསྐྱེད་པའི་གཤེན། །
ཡེ་ཤེས་ཆེན་པོ་ཟངས་ཐལ་ལ་ཕྱག་འཚལ་ལོ། །བོན་ཉིད་ནམ་མཁའི་ཀློང་ནས་བསྐྱེད་པའི་གཤེན། །ཡེ་ཤེས་ཆེན་པོ་གསལ་འབར་ལ་ཕྱག་འཚལ་ལོ། །བོན་ཉིད་ནམ་
མཁའི་ཀློང་ནས་བསྐྱེད་པའི་གཤེན། །ཡེ་ཤེས་ཆེན་པོ་འདྲེན་མཛད་ལ་ཕྱག་འཚལ་ལོ། །བོན་ཉིད་ནམ་མཁའི་ཀློང་ནས་བསྐྱེད་པའི་གཤེན། །ཡེ་ཤེས་ཆེན་པོ་སྒྲོལ་མཛད་ལ་


ཕྱག་འཚལ་ལོ། །བོན་ཉིད་ནམ་མཁའི་ཀློང་ནས་བསྐྱེད་པའི་གཤེན། །ཡེ་ཤེས་ཆེན་པོ་བདུད་རྩི་ཅན་ལ་ཕྱག་འཚལ་ལོ། །བོན་ཉིད་ནམ་མཁའི་ཀློང་ནས་བསྐྱེད་པའི་གཤེན། །ཡེ་ཤེས་(ཉི་མའི་)ཀྱི་ཉི་
ཟེར་ཅན་ལ་ཕྱག་འཚལ་ལོ། །བོན་ཉིད་ནམ་མཁའི་ཀློང་ནས་བསྐྱེད་པའི་གཤེན། །ཡེ་ཤེས་ཟླ་བའི་གུར་ཁྱིམ་ཅན་ལ་ཕྱག་འཚལ་ལོ། །བོན་ཉིད་ནམ་མཁའི་ཀློང་ནས་བསྐྱེད་པའི་
གཤེན། །ཡེ་ཤེས་དྲག་པོའི་ཐོག་མདའ་ཅན་ལ་ཕྱག་འཚལ་ལོ། །དེ་ལྟར་བོན་ཉིད་ནམ་མཁའི་ཀློང་ནས་བསྐྱེད་པའི་ལྷ་གཤེན་ཉི་ཤུ་ཐམ་པ་ལ་ཕྱག་འཚལ། མཆོད་པ་ཕུལ། 
བསྐོར་བ་བྱས་ཀྱིན་ཁམས་གསུམ་གྱི་སེམས་ཅན་རྣམས་ལ་ལན་ཆགས་ཀྱི་གཏོར་མ་རྣམས་དང༌གཟུགས་བརྙན་གྱི་ཡ་སྟགས་རྣམས་བཏང་བས། གཤེན་རབ་ཀྱི་དགོངས་པ་དང༌། ལྷ་གཤེན་
གྱི་ཐུགས་རྗེ་ཡ་སྟགས་ཀྱིས་ཀྱང་གནས་སུ་ཕྱིན་ནོ། །བྱོལ་སོང་གི་ཡུལ་དུ་ཆར་བཞིན་དུ་བབས་པས། གཏོ་བུ་དོད་དེ་ལ་འཇིགས་པའི་བྱོལ་སོང་མང་པོས་བསྐོར་ནས། ལན་ཆགས་
འདོད་པ་རྣམས་ཀྱང༌བཀྲེས་པའི་ཟ་མ་དང༌། སྐོམ་པའི་བཏུང་བ་དང་འཕྲད་ནས་ཤིན་ཏུ་བྱིང་ཞིང་རྨུགས་པའི་སྡུག་བསྔལ་ནི་ཡེ་ཤེས་ཁོང་ནས་གསལ་ལོ། གཏོ་བུ་དོད་དེས་བྱོལ་སོང་མང་པོ་

ལ། གསད་བཅད་དང་བཀོལ་སྤྱད་མང་པོ་བྱས་པའི་ལན་ཆགས་ཁེར་རོ། །བོན་ཉིད་ནམ་མཁའི་ཀློང་ནས་བསྐྱེད་པའི་ལྷ་གཤེན་ཉི་ཤུ་ཐམ་པས། བྱོལ་སོང་གི་ཡུལ་དུ་བྱོན་ནས་
སྨོན་ལམ་བཏབ་པས། ལྷའི་སྨོན་ལམ་གྱིས་ཕྱིའི་ཡུལ་རྣམས་འགྱུར་རོ། །གཤེན་གྱི་སྨོན་ལམ་གྱིས་ནང་གི་སེམས་རྣམས་ཞིའོ། །མུན་པ་ནག་པོས་གཏིབས་པ་ནི། །གསལ་བའི་
སྒྲོན་མེར་གྱུར་ཏོ། །གླེན་ལྐུགས་མྱོས་པའི་སྡུག་བསྔལ་ནི། །དྲན་པ་སེམས་ཀྱིས་སྒྲོན་མེར་གྱུར་ཏོ། །རྒྱ་མཚོ་གྲང་འཁྱགས་གླིང་ཁྱིམ་ནི། །འབྲུ་དང་སྨན་གྱི་ཚལ་དུ་གྱུར་ཏོ། །
དེ་ལྟར་བྱོལ་སོང་གི་ཕྱིའི་ཡུལ་རྣམས་འགྱུར་རོ། །བྱོལ་སོང་རྐང་མེད་འཁོངས་པ་མང་པོ་ནི། རྫུ་འཕྲུལ་གྱི་རྐང་པ་ཐོབ་ནས་ཐར་རོ། །རྐང་གཉིས་འགྲོ་བ་མང་པོ་ནི། །མཐོ་རིས་ཐེམ་སྐས་
རྙེད་ནས་ཐར། །རྐང་བཞི་བགྲོད་པ་མང་པོ་ནི། །མཐོ་རིས་གོ་འཕང་ཐོབ་ནས་ཐར། །རྐང་མང་འཇིགས་པ་མང་པོ་ནི། །གྲུབ་པའི་གནས་སུ་ཤེས་ནས་ཐར། །གཏོ་བུ་དོད་དེ་ཡང་གཏི་
མུག་དབང་གིས་བཀལ་སྤྱད་བརྡུང་བརྡེག་མང་པོ་བྱས་པའི་ལན་ཆགས་ཁེར་ནས། བྱོལ་སོང་གླེན་ལྐུགས་ཀྱི་ཡུལ་ནས་ཐར་རོ། །དེ་ནས་ཡང་ལས་ཀྱི་རྣམ་པར་སྨིན་པས་

མཐའ་འཁོབ་མིའི་གནས་སུ་སྐྱེས་སོ། །སྐྱེས་མ་ཐག་ཏུ་འདུ་བའི་ནད་ཀྱིས་ཟིན། མཛེ་དང༌ཕོལ་དང༌། སྐྲན་དང་དམུ་ཆུ་དང༌། སུར་ཡ་ནག་པོ་གློ་ནས་རྡོལ་བ་དང༌། །དྲེག་དང་གྲུམ་བུ་
ཤིན་ཏུ་འཁོལ་བ་དང༌། །མི་ནད་ལང་དགུ་སྡུག་པའི་ནད་ཀྱིས་ཟིན། །ཕ་མ་དབུལ་བས་བཟའ་ཞིང་བཏུང་རྒྱུ་མེད། །མཐའ་འཁོབ་གནས་སུ་སྐྱེས་པས་ཕན་པའི་སྨན་མི་རྙེད། །སྡུག་
བསྔལ་མི་བཟོད་ཚད་ནི་བྱེ་ཚན་སྲིན་བུ་འདྲ། །སྡུག་བསྔལ་ཞེན་པའི་དབང་གིས་རབ་ཏུ་དེ་ལྟར་སྦྱང་ངོ༌། །དེ་གཤེན་རབ་ཀྱི་སྤྱན་གྱིས་གཟིགས་ནས། འཁོར་རྣམས་ལ་བཀའ་སྩལ་པ། 
གཏོ་བུ་དོད་དེ་ནི་མ་ཤི་གསོན་ཙམ་ན། རྒྱུ་ཕྲོག་དོག་ལ་ཤས་ཆེ་ཞིང༌། རྐྱེན་གཞན་དག་སྨད་པའི་ཐབས་མང་པོ་བྱས་པས། འབྲས་བུ་མཐའ་འཁོབ་ཀྱི་མིར་སྐྱེས་ནས་འདུག །སྐྱེས་
མ་ཐག་ཏུ་མི་ནད་ལང་དགུ་བྱུང་ནས་ཤིན་ཏུ་སྦྱོང༌། ཕ་མ་དབུལ་ཕོངས་ཆེ་བས་བཟའ་ཞིང་བཏུང་རྒྱུ་ཆུང༌། མཐའ་འཐོབ་གནས་སུ་སྐྱེས་པས་ཕན་པའི་སྨན་མི་རྙེད། དེ་ལྟར་རབ་ཏུ་
སྦྱོང་གིན་འདུག་པས། མིའི་སྒོ་གཅོད་ཅིང་འདྲེན་པའི་ལྷ་གཤེན་ལ་ཕྱག་འཚལ་ཞིང་མཆོད་པ་ཕུལ་ཅིག །ཁམས་གསུམ་གྱི་སེམས་ཅན་རྣམས་ལ། གླུད་གཏོར་མང་པོ་སྦྱིན་པར་

ཐོངས་ཤིག །དེ་སྐད་ཅེས་གཤེན་རབ་ཀྱིས་བཀའ་སྩལ་ཏོ། །ཡང་ཡིད་ཀྱི་ཁྱེའུ་ཆུང་གིས་ལྷ་གཤེན་གྱི་མཚན་ནས་བརྗོད་དོ། །རྨ་ལོ་གཡུ་ལོ་དང༌། གཏོ་བུ་དོད་དེའི་འཁོར་
རྣམས་ཀྱིས་མཚན་བྱང་ཐོགས་ནས་ལྷ་ཕྱག་བཙལ་ལོ། །བོན་ཉིད་འབྱུང་བའི་ཀློང་ནས་བསྐྱེད་པའི་ལྷ། །རླུང་ལྷ་འདེགས་པའི་སྟོབས་ལྡན་ལ་ཕྱག་འཚལ་ལོ། ། བོན་ཉིད་འབྱུང་བའི་
ཀློང་ནས་བསྐྱེད་པའི་ལྷ། །རླུང་ལྷ་སྡུད་པའི་དབང་ཆེན་ལ་ཕྱག་འཚལ་ལོ། །བོན་ཉིད་འབྱུང་བའི་ཀློང་ནས་བསྐྱེད་པའི་ལྷ། །རླུང་ལྷ་འབྱེད་པའི་རྒྱལ་པོ་ལ་ཕྱག་འཚལ་ལོ། །བོན་ཉིད་
འབྱུང་བའི་ཀློང་ནས་བསྐྱེད་པའི་ལྷ། །རླུང་ལྷ་རྒྱུ་བའི་བསྐོར་ཆེན་ལ་ཕྱག་འཚལ་ལོ། །བོན་ཉིད་འབྱུང་བའི་ཀློང་ནས་བསྐྱེད་པའི་ལྷ། །མེ་ལྷ་དྲོད་ཆེན་སྨིན་པ་ལ་ཕྱག་འཚལ་ལོ། །
བོན་ཉིད་འབྱུང་བའི་ཀློང་ནས་བསྐྱེད་པའི་ལྷ། །མེ་ལྷ་འོད་དྲུང་གསལ་བ་ལ་ཕྱག་འཚལ་ལོ། །བོན་ཉིད་འབྱུང་བའི་ཀློང་ནས་བསྐྱེད་པའི་ལྷ། །ཆུ་ལྷ་ཀུན་སྡུད་བདུད་རྩི་ཅན་ལ་ཕྱག་འཚལ་
ལོ། །བོན་ཉིད་འབྱུང་བའི་ཀློང་ནས་བསྐྱེད་པའི་ལྷ། །ཆུ་ལྷ་ཀུན་གསོ་སྨན་གྱི་དྲི་མཆོག་ཅན་ལ་ཕྱག་འཚལ་ལོ། །བོན་ཉིད་འབྱུང་བའི་ཀློང་ནས་བསྐྱེད་པའི་ལྷ། །ས་ལྷ་ཤོང་ཡངས་

འདེགས་པའི་སྟོབས་པོ་ཆེ་ལ་ཕྱག་འཚལ་ལོ། །བོན་ཉིད་འབྱུང་བའི་ཀློང་ནས་བསྐྱེད་པའི་ལྷ། །ས་ལྷ་ཀུན་འབྱུང་རིན་ཆེན་སྣ་ལྔ་ཅན་ལ་ཕྱག་འཚལ་ལོ། །བོན་ཉིད་འབྱུང་བའི་ཀློང་ནས་བསྐྱེད་
པའི་གཤེན། །ཡངས་པའི་རླུང་བོན་ཕྱོད་དེ་གསང་རྒྱལ་ལ་ཕྱག་འཚལ་ལོ། །བོན་ཉིད་འབྱུང་བའི་ཀློང་ནས་བསྐྱེད་པའི་གཤེན། །ཡངས་པའི་རླུང་བོན་སྐྱོད་པའི་འཁོར་ལོ་ཅན་ལ་ཕྱག་འཚལ་
ལོ། །བོན་ཉིད་འབྱུང་བའི་ཀློང་ནས་བསྐྱེད་པའི་གཤེན། །ཡངས་པའི་རླུང་བོན་དྲག་པོ་ཤུགས་ཀྱི་རྫི་རླུང་ཅན་ལ་ཕྱག་འཚལ་ལོ། །བོན་ཉིད་འབྱུང་བའི་ཀློང་ནས་བསྐྱེད་པའི་གཤེན། །ཡངས་
པའི་རླུང་བོན་འདྲེན་པའི་འོད་ཟེར་ཅན་ལ་ཕྱག་འཚལ་ལོ། །བོན་ཉིད་འབྱུང་བའི་ཀློང་ནས་བསྐྱེད་པའི་གཤེན། །ཡངས་པའི་མེ་བོན་གསང་གྲགས་གསལ་བའི་སྒྲོན་མ་ཅན་ལ་ཕྱག་འཚལ་
ལོ། །བོན་ཉིད་འབྱུང་བའི་ཀློང་ནས་བསྐྱེད་པའི་གཤེན། །ཡངས་པའི་མེ་བོན་འོད་ཀྱི་ལྕང་ལོ་ཅན་ལ་ཕྱག་འཚལ་ལོ། །བོན་ཉིད་འབྱུང་བའི་ཀློང་ནས་བསྐྱེད་པའི་གཤེན། །ཡངས་པའི་ཆུ་བོན་བདུད་རྩི་ཁ་(སྒྲམ་)ཁྲོམ་ངད་ཀྱི་ཟིལ་པ་ཅན་ལ་ཕྱག་
ལོ། །བོན་ཉིད་འབྱུང་བའི་ཀློང་ནས་བསྐྱེད་པའི་གཤེན། ཡངས་པའི་ཆུ་བོན་དག་པ་ཁྲུས་ཀྱི་བུམ་པ་ཅན་ལ་ཕྱག་འཚལ་ལོ། །བོན་ཉིད་འབྱུང་བའི་ཀློང་

ནས་བསྐྱེད་པའི་གཤེན། །ཡངས་པའི་ས་བོན་མི་འགྱུར་གླིང་དྲུག་གསེར་གྱི་ཐོར་ཚུགས་ཅན་ལ་ཕྱག་འཚལ་ལོ། །བོན་ཉིད་འབྱུང་བའི་ཀློང་ནས་བསྐྱེད་པའི་གཤེན། །ཡངས་
པའི་ས་བོན་སྲ་བརྟན་ཚིགས་འཛིན་གཡུའི་གཡུང་དྲུང་ཅན་ལ་ཕྱག་འཚལ་ལོ། །དེ་ལྟར་བོན་ཉིད་འབྱུང་བའི་ཀློང་ནས་བསྐྱེད་པའི་ལྷ་གཤེན་ཉི་ཤུ་ཐམ་པ་ལ་ཕྱག་བཙལ། བསྐོར་བ་བྱས། མཆོད་
པ་ཕུལ་གྱིན་ཁམས་གསུམ་གྱི་སེམས་ཅན་རྣམས་ལ་ལན་ཆགས་ཀྱི་གཏོར་མ་དང༌། གཟུགས་བརྙན་གྱི་ཡར་སྟགས་བཏང་བས། གཤེན་རབ་ཀྱི་དགོངས་པ་དང༌། ལྷ་གཤེན་གྱི་ཐུགས་རྗེ་ཡིས་
ཡ་སྟགས་ཀྱིས་ཀྱང་གནས་སུ་ཕྱིན་ནོ། །མཐའ་འཁོབ་མིའི་གནས་སུ་ཆར་བཞིན་དུ་བབས་པས། གཏོ་བུ་དོད་དེ་ལ་སྡུག་བསྔལ་བརྒྱད་ཀྱིས་བསྐོར་ནས། ལན་ཆགས་འདོད་པ་རྣམས་ཀྱང༌། ཅི་
འདོད་པ་འཕྲད་ནས་དགོས་འདོད་རེ་བསྐངས་པས། གཏོ་བུ་དོད་དེའི་བུ་ལོན་ལན་ཆགས་ཁེར་རོ། །བོན་ཉིད་འབྱུང་བའི་ཀློང་ནས་བསྐྱེད་པའི་ལྷ་གཤེན་ཉི་ཤུ་ཐམ་པས། མཐའ་འཁོབ་མིའི་ཡུལ་དུ་
བྱོན་ནས། སྨོན་ལམ་བཏབ་པས། ལྷའི་སྨོན་ལམ་གྱིས་ཕྱིའི་ཡུལ་རྣམས་འགྱུར་རོ། །གཤེན་གྱི་སྨོན་ལམ་གྱིས་ནང་གི་སེམས་ཞིའོ། །སུ་མེད་མཐའ་འཁོབ་ཡུལ་དུ་ནི། ལོངས་སྤྱོད་

དགེ་དང་ལྡན་པའི་ཕོ་མོ་མང་པོས་ལྷག་གིས་གང༌། ཅི་མེད་མྱ་ངམས་སྣམ་བུ་ནི། །འབྲུ་བཅུད་སྨན་གྱི་ནགས་སུ་ཆགས། །དེ་ལྟར་ཕྱིའི་ཡུལ་རྣམས་འགྱུར་རོ། །ནང་གི་སེམས་རྣམས་ཞི་བས། །
ཕ་མ་དབུལ་འཕོངས་ཆེ་བ་ནི། །མི་ཟད་རིན་ཆེན་གཏེར་དང་འཕྲད། །མི་རྣམས་སྲིན་པོ་ཉིང་ཤ་ཅན། །སྡུག་བསྔལ་འདོད་པས་གདུངས་པ་ནི། །ཅི་འདོད་རེ་བ་སོ་སོར་བསྐངས། །གཏོ་བུ་དོད་དེ་ནི་མིའི་ཡུལ་
ནས་ཚེ་འཕོས་ནས། རིན་པོ་ཆེའི་ཁྱེའུ་འོད་འབར་བ་དེ། ཤེས་བཞིན་ཁོང་ནས་གསལ་བས། མཐོ་རིས་ངན་སོང་ཤེས། ལས་ཀྱི་རྣམ་པར་སྨིན་པས། ལྷ་མ་ཡིན་གྱི་ཡུལ་དུ་སྐྱེས། ལྷ་མ་ཡིན་གྱི་
དམག་ཚོགས་མང་པོས་ལན་ཆགས་སྙེགས་ཏུ་བྱུང༌། ནམ་མཁའི་ཁམས་ནས་ལྷ་མ་ཡིན་གྱི་དམག་ལ་དབལ་ཡོགས་ཁྲིན་དང་གསུམ། གཉེར་འོ་མཚམས་དང་གསུམ། བདུད་དམུ་བཙན་
དང་གསུམ། སྲིད་སྐོས་ཕྱྭ་དང་གསུམ། གཉེན་པོ་ལྷ་དང་བཅུ་གསུམ་ནི། ཡར་གཡེན་གཉེན་པོ་བཅུ་གསུམ་བགྱིས་ཏེ། དེའི་དམག་གིས་རིན་པོ་ཆེའི་ཁྱེའུ་ཆུང་གི་མགུལ་ནས་བཟུང་ནས། 
ལ་ལས་མདའ་བརྡེག །ལ་ལས་མདུང་འདེབས། ལ་ལས་མེ་འབུད། ལ་ལས་ཆུར་སྐོལ། དེ་ལྟར་སྦྱོང་ངོ༌། །བར་གཡེན་གཏོད་པོ་དགུ་ལ། ཟླ་ཉི་སྐར་དང་གསུམ། སྤྲིན་འཇའ་དལ་དང་གསུམ། ཟེར་

ལོ་རྫི་དང་གསུམ་དེ་རྣམས་ནི་བར་སྣང་གི་ལྷ་མ་ཡིན། བར་གཡེན་གཏོད་པོ་དགུ་ཡིས་བགྱིས་ཏེ། དེའི་དམག་གིས་རིན་པོ་ཆེའི་ཁྱེའུ་ཆུང་གི་ལག་པ་གཡས་གཡོན་ནས་ཟེར་
ཐག་སྣ་དགུས་བཏགས། ལ་ལས་མདས་བརྡེག །ལ་ལས་མདུང་འདེབས། ལ་ལས་རྡོས་བརྡེག །ལ་ལས་ལྕགས་ཀྱིས་བརྡེག །ལ་ལས་ཆུར་སྐོལ། ལ་ལས་མེ་འབུད། དེ་ལྟར་སྦྱོང་ངོ༌། །ས་གཞིའི་
ལྷ་མ་ཡིན་གྱི་དམག་ལ། ཀླུ་གཉན་རྒྱལ་དང་གསུམ། སྨན་བཟེད་སྲི་དང་གསུམ། འདྲེ་བྱུར་སྲི་དང་གསུམ། གཤིན་རྗེ་ཆུད་དང་གཉིས་ཏེ་བཅུ་གཅིག་ནི། ས་གཡེན་ཆེ་བ་བཅུ་གཅིག་
གིས་བགྱིས་སྟེ། དེའི་དམག་གིས་རིན་པོ་ཆེའི་ཁྱེའུ་ཆུང་གི་རྐང་པ་གཡས་གཡོན་ནས། བྱད་ཐག་བཅུ་གཅིག་གིས་བཏགས་ནས། ལ་ལས་མདས་བརྡེག །ལ་ལས་མདུང་འདེབས། ལ་ལས་
རྡོས་བརྡེག །ལ་ལས་ལྕགས་ཀྱིས་བརྡེག །ལ་ལས་མེ་འབུད། ལ་ལས་ཆུར་སྐོལ། དེ་ལྟར་སྦྱོང་བ་དེ་གཤེན་རབ་ཀྱིས་གཟིགས་ནས། འཁོར་རྣམས་ལ་བཀའ་སྩལ་པ། གཏོ་བུ་
དོད་དེ་འདི་མ་ཤི་གསོན་ཙམ་ན། རྒྱུ་ང་རྒྱལ་ལ་ཤས་ཆེ་ཞིང༌། རྐྱེན་འཐབ་རྩོད་ཀྱི་ལས་བྱས་པས། འབྲས་བུ་ལྷ་མ་ཡིན་གྱི་ཡུལ་དུ་སྐྱེས་ནས་འདུག་གོ། །ལན་ཆགས་སྙེག་པའི་ལྷ་

མ་ཡིན་མང་པོ། ནམ་མཁའ་ལ་གནས་པའི་ཡར་གཡེན་གཏོད་པོ་བཅུ་གསུམ་དང༌། བར་སྣང་ལ་གནས་པའི་བར་གཡེན་གཏོད་པོ་དགུ་དང༌། ས་གཞི་ལ་གནས་པའི་ས་གཡེན་ཆེ་བ་བཅུ་
གཅིག་དང༌། དེ་རྣམས་ཀྱིས་བྱད་ཐག་སྣ་ཚོགས་ཀྱིས་དམ་དུ་བཅིངས་ནས། མདའ་ཡིས་བརྡེག །མདུང་གིས་ནི་འདེབས། རྡོ་ཡིས་ནི་བརྡེག །ལྕགས་ཀྱིས་ནི་འབྲབ། མེའི་ནང་དུ་ནི་བསྲེག །
ཆུའི་ནང་དུ་ནི་བསྐོལ། དེ་ལྟར་སྦྱོང་ཞིང་འདུག་པས། ལྷ་མ་ཡིན་རྣམས་ཀྱི་སྒོ་གཅོད་ཅིང་འདྲེན་པའི་ལྷ་གཤེན་རྣམས་ཀྱི་མཚན་ནས་བརྗོད་ལ་ལྷ་ཕྱག་ཚོལ་ཅིག །མཆོད་པ་ཕུལ་
ཅིག །ཁམས་གསུམ་གྱི་སེམས་ཅན་རྣམས་ལ་ལན་ཆགས་ཀྱི་གཏོར་མ་དང༌། གཟུགས་བརྙན་གྱི་ཡ་སྟགས་མང་པོ་སྦྱིན་པར་ཐོངས་ཤིག །དེའི་ཡོན་ཏན་གྱིས་སྡུག་བསྔལ་དེ་ལས་ཐར་
ཏེ་འོང་ངོ༌། །དེ་སྐད་ཅེས་བཀའ་སྩལ་ཏོ། །ཡང་ཡིད་ཀྱི་ཁྱེའུ་ཆུང་གིས་ལྷ་གཤེན་རྣམས་ཀྱི་མཚན་ནས་བརྗོད་དོ། །རྨ་ལོ་དང་། གཡུ་ལོ་དང༌། གཏོ་བུ་དོད་དེའི་འཁོར་རྣམས་ཀྱིས་མཚན་བྱང་ཐོགས་
ནས་ལྷ་ཕྱག་བཙལ་ལོ། །བོན་ཉིད་སྲིད་པའི་ཀློང་ནས་བསྐྱེད་པའི་ལྷ། །ནམ་མཁའ་མཐའ་ཡས་ལ་ཕྱག་འཚལ་ལོ། །བོན་ཉིད་སྲིད་པའི་ཀློང་ནས་བསྐྱེད་པའི་ལྷ། །ཀུན་འབུམ་གོ་

འབྱེད་ལ་ཕྱག་འཚལ་ལོ། །བོན་ཉིད་སྲིད་པའི་ཀློང་ནས་བསྐྱེད་པའི་ལྷ། །དབལ་གསས་ཆེམ་པ་ལ་ཕྱག་འཚལ་ལོ། །བོན་ཉིད་སྲིད་པའི་ཀློང་ནས་བསྐྱེད་པའི་ལྷ། །ཐོག་གསས་
ཁམ་པ་ལ་ཕྱག་འཚལ་ལོ། །བོན་ཉིད་སྲིད་པའི་ཀློང་ནས་བསྐྱེད་པའི་ལྷ། །དྲི་གསས་ང་རྒྱལ་ལ་ཕྱག་འཚལ་ལོ། །བོན་ཉིད་སྲིད་པའི་ཀློང་ནས་བསྐྱེད་པའི་ལྷ། །འདུར་གསས་རྨ་ལོ་ལ་
ཕྱག་འཚལ་ལོ། །བོན་ཉིད་སྲིད་པའི་ཀློང་ནས་བསྐྱེད་པའི་ལྷ། །བླ་གསས་ཕོ་མ་ལ་ཕྱག་འཚལ་ལོ། །བོན་ཉིད་སྲིད་པའི་ཀློང་ནས་བསྐྱེད་པའི་ལྷ། །གཤེན་གསས་ཁྲི་ལོ་ལ་ཕྱག་འཚལ་
ལོ། །བོན་ཉིད་སྲིད་པའི་ཀློང་ནས་བསྐྱེད་པའི་ལྷ། །སེལ་གསས་གྲ་རྒྱལ་ལ་ཕྱག་འཚལ་ལོ། །བོན་ཉིད་སྲིད་པའི་ཀློང་ནས་བསྐྱེད་པའི་ལྷ། །ལམ་གསས་ཕྱམ་བུ་ལ་ཕྱག་འཚལ་
ལོ། །བོན་ཉིད་སྲིད་པའི་ཀློང་ནས་བསྐྱེད་པའི་གཤེན། །དབལ་བོན་རོམ་པོ་མཐུ་དང་སྟོབས་སུ་ལྡན་པ་དྲེགས་པའི་ལྷ་འདྲེ་འདུལ་ལ་ཕྱག་འཚལ་ལོ། །བོན་ཉིད་སྲིད་པའི་ཀློང་ནས་བསྐྱེད་
པའི་གཤེན། །མུ་ཆོ་ལྡེམ་དྲུག་སྲིད་པ་མུ་མེད་པའི་བོན་ལ་མཁས་པ། །བསྐལ་པ་གྲངས་མེད་པའི་ཆོ་རབས་ཐོན་པ། །ཕྱག་ན་དུང་གི་ལྡེམ་ཤིང་དཀར་པོ་བསྣམས་པ། །སྐུ་ལྡེམ་ལྡེམ་

འགྲོ་བ་རིགས་དྲུག་གི་དོན་མཛད་པ་ལ་ཕྱག་འཚལ་ལོ། །བོན་ཉིད་སྲིད་པའི་ཀློང་ནས་བསྐྱེད་པའི་གཤེན། །གཤེན་བོན་ཁུ་བྱུག་གསུང་སྙན་ལྷང་ལྷང་ཁམས་གསུམ་གྲགས་པས་སྣང་སྲིད་
ཡེ་སྲིད་བདའ་འཇལ་ནུས་པ་ལ་ཕྱག་འཚལ་ལོ། །བོན་ཉིད་སྲིད་པའི་ཀློང་ནས་བསྐྱེད་པའི་གཤེན། །འདུར་གཤེན་རྨ་ད་སྲིད་པ་དས་ཀྱིས་གཅོད་ཀྱིན༌མི་བླ་རྨད་ཀྱིས་ཚོལ་བ་ལ་ཕྱག་འཚལ་ལོ། །
བོན་ཉིད་སྲིད་པའི་ཀློང་ནས་བསྐྱེད་པའི་གཤེན། །ཡ་ངལ་གྱིམ་གོང་སྲིད་པ་དཀར་ནག་འབྱེད་ཅིང༌ལྷ་འདྲེའི་ལན་ཆགས་འཇལ་བ་ལ་ཕྱག་འཚལ་ལོ། །བོན་ཉིད་སྲིད་པའི་ཀློང་ནས་
བསྐྱེད་པའི་གཤེན། །ཞི་བའི་བོན་པོ་ར་ལྕགས་སྐྱི་རྒྱལ་གྲི་ཁམས་དབང་དུ་སྡུད་པ་ལ་ཕྱག་འཚལ་ལོ། །བོན་ཉིད་སྲིད་པའི་ཀློང་ནས་བསྐྱེད་པའི་གཤེན། ཞི་བའི་བོན་པོ་ཐར་བོན་གྲུ་
སྐྱོལ་སྣང་སྲིད་ཀྱི་ལྷ་འདྲེ་སྐོས་ལ་འདེབས་པ་ལ་ཕྱག་འཚལ་ལོ། །བོན་ཉིད་སྲིད་པའི་ཀློང་ནས་བསྐྱེད་པའི་གཤེན། །ཞི་བའི་བོན་པོ་གླུད་བོན་གྱེར་མཁས་གདུག་པའི་གཡེན་ཁམས་མང་
པོ་ཞི་བའི་ཤགས་ཀྱིས་འདུལ་བ་ལ་ཕྱག་འཚལ་ལོ། །བོན་ཉིད་སྲིད་པའི་ཀློང་ནས་བསྐྱེད་པའི་གཤེན། །ཞི་བའི་བོན་པོ་རྟ་བོན་བྱོན་ཁྲི་ནག་པོ་བདུད་ཁམས་རྟ་ལ་བསྐོར་བ་ལ་

ཕྱག་འཚལ་ལོ། །བོན་ཉིད་སྲིད་པའི་ཀློང་ནས་བསྐྱེད་པའི་གཤེན། །ཞི་བའི་བོན་པོ་སྣ་བོན་ལི་བྱིན་མི་རབས་རྒྱུད་དུ་སྤེལ་བ་ལ་ཕྱག་འཚལ་ལོ། །དེ་ལྟར་བོན་ཉིད་སྲིད་པའི་ཀློང་
ནས་བསྐྱེད་པའི་ལྷ་གཤེན་ཉི་ཤུ་ཐམ་པ་ལ། གཏོ་བུ་དོད་དེ་ངན་སོང་ནས་དྲང་བའི་ཕྱིར། བསྐོར་བ་བྱས། ལྷ་ཕྱག་བཙལ། མཆོད་པ་ཕུལ། ཁམས་གསུམ་ན་གནས་པའི་སེམས་ཅན་ཀུན་ལ་
ལན་ཆགས་ཀྱིས་གཏོར་མ་དང༌། ཡ་སྟགས་ཀྱི་གཟུགས་བརྙན་མང་པོ་བཏང་བས། གཤེན་རབ་ཀྱི་དགོངས་པ་དང༌། ལྷ་གཤེན་གྱི་ཐུགས་རྗེ་ཡིས། ཡ་སྟགས་ཀྱིས་ཀྱང་གནས་སུ་ཕྱིན་
ནོ། །ལྷ་མ་ཡིན་གྱི་ཡུལ་ན་གཏོ་བུ་སྦྱོང་བ་ལ་ཆར་བཞིན་དུ་བབས་སོ། །ནམ་མཁའི་ལྷ་མ་ཡིན་ཡར་གཡེན་གཉེན་པོ་བཅུ་གསུམ་དང༌། བར་སྣང་གི་ལྷ་མ་ཡིན་བར་གཡེན་གཏོད་
པོ་དགུ་དང༌། ས་གཞིའི་ལྷ་མ་ཡིན་ས་གཡེན་ཆེ་བ་བཅུ་ཅིག་དང༌། དེ་རྣམས་ཀྱི་དམག་ཚོགས་ཀྱིས་གཏོ་བུ་དོད་དེ་མ་ཤི་གསོན་ཙམ་ན། གཞན་དག་གི་མི་རྣམས་ལ་མཐོ་བའི་མཁར་
ཕབ། དམའ་བའི་ཡུལ་ཕྲོགས། ནོར་ཕྱུགས་གནངས་སུ་བཅད་ཅིང༌མི་རྟ་གྲིར་བསད་པའི་ལན་ཆགས་སྙེག་པའི་དམག་ཚོགས་རྣམས་ཀྱང༌། ཡ་སྟགས་ལས་ཅི་འདོད་པ་ཡིད་བཞིན་

དུ་བྱུང་ནས། དགོས་འདོད་རེ་བ་བསྐངས་སོ། །བོན་ཉིད་སྲིད་པའི་ཀློང་ནས་བསྐྱེད་པའི་ལྷ་གཤེན་ཉི་ཤུ་ཐམ་པས་ལྷ་མ་ཡིན་གྱི་ཡུལ་དུ་བྱོན་ནས་སྨོན་ལམ་བཏབ་པས། ལྷའི་སྨོན་ལམ་
གྱིས་ཕྱིའི་ཡུལ་རྣམས་འགྱུར་རོ། །ལྕགས་རི་ཟངས་ཐང་མང་པོ་ནི། །སྨན་དང་མེ་ཏོག་ཚལ་དུ་སོང༌། །རྣོ་བའི་མཚོན་ཆ་མང་པོ་ནི། །པད་མའི་སྡོང་པོ་རྒྱས་པར་སྐྱེས། །ལྗི་བའི་གོ་ཆ་མང་
པོ་ནི། །གཡུའི་གཡུང་དྲུང་མང་པོར་སོང༌། །མྱ་ངན་ངུ་འབོད་མང་པོ་ནི། །ལྷའི་རོལ་མོ་བྲོ་གླུ་མང་པོར་སོང༌། །རྣག་ཁྲག་མཚོ་མོ་མང་པོ་ནི། །བདུད་རྩིའི་ཆུ་མིག་འགོ་དགུར་སོང༌། །དུས་
ཀྱི་འཁྲུགས་པ་བྱེད་པ་ནི། །དུམ་ནས་ཞི་བའི་སེམས་དང་ལྡན། །དེ་ལྟར་ཕྱིའི་ཡུལ་རྣམས་འགྱུར་རོ། །གཤེན་གྱིས་སྨོན་ལམ་བཏབ་པས། ནང་གི་སེམས་རྣམས་ཞིའོ། །སྲིད་པའི་གཏོ་བུ་
དོད་དེ་ལ། ལྷ་མ་ཡིན་གྱི་དམག་ཚོགས་ཀྱིས། སྔོན་དམར་ཐག་པས་བཏགས་པས་ནི། རང་གིས་རང་གྲོལ་ནས་ནམ་མཁའ་ལ་གཞའ་ཚོན་གྱི་འོད་དུ་འཐིབས་སོ། །མདའ་དང་མདུང་གིས་
བརྡེག་པ་ནི། འཛུག་ཏུ་མ་བཏུབ་པར། མེ་ཏོག་ཏུ་ཕྲུལ་ཕྲུལ་སོང་ངོ༌། །རྡོ་ཡིས་བརྡེག་པ་ཡང་། བརྡེག་ཏུ་མ་བཏུབ་པར་པདྨར་ཝལ་ཝལ་སོང༌ངོ་། །ལྕགས་ཀྱིས་འབྲབ་པ་

ཡང་། བྲབ་ཏུ་མ་བཏུབ་པར། གཡུང་དྲུང་དུ་ལམ་ལམ་སོང་ངོ༌། །མེར་རུ་བསྲེག་པ་ཡང་བསྲེག་ཏུ་མ་བཏུབ་པར། བདུད་རྩི་བསིལ་བའི་ཁང་པར་སོང་ངོ༌། །ཆུར་འཚོད་པ་ཡང༌། 
བཙོར་མ་བཏུབ་པར་རིན་པོ་ཆེའི་གཞལ་ཡས་སུ་སོང་ངོ༌། །དེ་ལྟར་གཏོ་བུ་དོད་དེའི་ལྷ་མ་ཡིན་གྱི་ལན་ཆགས་ཁེར་ནས། ལྷ་མ་ཡིན་གྱི་ཡུལ་ནས་ཐར་རོ། དེ་ནས་རིན་པོ་ཆེའི་
ཁྱེའུ་འོད་འབར་བ་དེ་སུམ་ཅུ་རྩ་གསུམ་ལྷའི་གནས་སུ་སྐྱེས་སོ། །ཅང་ཤེས་ཀྱི་རྟ་ཕོ་ལ་ཞོན་ནོ། །འདོད་འཇོའི་བ་ལ་འཇོའོ། །མ་རྨོས་ཀྱི་ལོ་ཏོག་ལ་(མའོ། །)རྔའོ། །ཁྲུས་ཀྱི་རྫིང་བུ་ལ་བག་
ཆགས་ཀྱི་དྲི་མ་འཁྲུད་དུ། །ཤེལ་གྱི་གླང་པོ་ཆེ་ལ་ཤེལ་གྱི་གཙུག་ཕུད་དགུ་ཡོད་པ་ལ། ལོངས་སྤྱོད་ཀྱི་རོལ་མོ་དང་རྐྱེན་བྱེད་དོ། །མེ་ཏོག་གི་ལྡིང་ཁང་གི་ནང་ན་གནས་སོ། །གུར་གུམ་གྱི་
སྤང་རི་ལ་སྐུ་འཆག་གོ། །སྨན་ར་ས་ཡ་ནའི་སྡོང་པོ་དང༌། རྩི་མ་བུ་ད་རའི་འབྲས་བུ་ལ་གསོལ་ལོ། །ལྷ་ཕྲན་བརྒྱ་དང་སྨན་ཕྲན་སྟོང་གིས་རོལ་མོ་སྣ་ཚོགས་བསྒྱུར་རོ། །དེ་ལྟར་ལྷ་
ཡི་རོལ་མོ་བསམ་གྱིས་མི་ཁྱབ་པ་ལ་སྤྱོད་ཅིང་འདུག་པ། སྟོན་པ་གཤེན་རབ་ཀྱིས་གཟིགས་ནས། གཏོ་བུ་དོད་དེའི་འཁོར་རྣམས་ལ་བཀའ་སྩལ་པ། གཏོ་བུ་དོད་དེ་ནི་ལྷ་མ་

ཡིན་གྱི་ཡུལ་ནས་ཐར་ནས། ལྷའི་གནས་ན་སྐྱེས་ནས་འདུག་གོ། །དེ་ལྟར་ཡར་སྟེགས་བའི་ཡོན་ཏན་གྱིས། མིའི་ཡུལ་དུ་ཁྱེད་རྣམས་ལ་མཆེད་ཟླ་རྨ་ལོ་གཡུ་ལོ་དང༌། ཡིད་ཀྱི་
ཁྱེའུ་ཆུང་རྣམས་ཀྱིས། གནམ་ལ་འཕུར་དགུ་དང༌། ས་ལ་འཛུལ་དགུ་དང་། བར་ན་འགྲིམ་དགུའི་གཟུགས་བརྙན་མང་པོ་ནི་བྱས། གཟུགས་བརྙན་གྱི་སྟེང་དུ་སྤུ་ཚན་སྣ་ཚོགས་ནི་
བཙུགས། ཤ་སྣ་དང་། ཁྲག་སྣ་དང༌། འབྲུ་སྣ་མང་པོ་ལ་ལན་ཆགས་ཀྱི་གཏོར་མ་མང་པོ་ནི་བཤམས། ལུས་ངག་ཡིད་གསུམ་གྱི་སྒྲིབ་པ་བྱང་བའི་ཕྱིར། ལོ་ཕན་(པཎ་)ཤེལ་གྱི་མཆོད་རྟེན་དབུ་
གསུམ་པ་གཅིག་ནི་བཞེངས། མར་མེ་དང༌། སྤོས་དུད་དང༌། རྩི་སྨན་སྣ་ཚོགས་དང༌། གསས་བཤོས་དང༌། མེ་ཏོག་སྣ་ཚོགས་པ་དང༌། དེ་ལྟར་མཆོད་པ་རྣམ་པ་ལྔ་ནི་བཤམས། ཡིད་ཀྱི་
ཁྱེའུ་ཆུང་གིས་ཀློང་ཆེན་པོ་ལྔ་ལས་བསྐྱེད་པའི་ལྷ་གཤེན་བརྒྱ་ཐམ་པའི་མཚན་ནས་ནི་བརྗོད། རྨ་ལོ་དང་། གཡུ་ལོ་དང༌། གཏོ་བུ་དོད་དེའི་འཁོར་རྣམས་ཀྱིས་མཚན་བྱང་ཐོགས་ནས། 
རྒྱུད་ཀྱི་རོལ་མོ་དང༌། སྒྲའི་རོལ་མོ་དང༌། གཟུགས་ཀྱི་རོལ་མོ་དང༌། དེ་རྣམས་ཀྱིས་ཀྱང་སྣ་དྲངས་ནས། མཆོད་རྟེན་ལ་བསྐོར་བ་བྱས་པ་དང༌། ལྷ་གཤེན་བརྒྱའི་མཚན་ནས་བརྗོད་ཅིང༌། 

མཚན་བྱང་གིས་མཚན་ཕྱག་བཙལ་བ་དང༌། མཆོད་པ་རྣམ་པ་ལྔ་རྒྱུན་དུ་ཕུལ་བ་དང༌། ཁམས་གསུམ་གྱི་སེམས་ཅན་རྣམས་ལ། ལན་ཆགས་ཀྱི་གཏོར་མ་
རྣམས་དང༌། གཟུགས་བརྙན་གྱི་ཡ་སྟགས་མང་པོ་བཏང་བ་དང༌། བདག་འདྲེན་པའི་སློབ་དཔོན་གྱིས་སྒོམ་པ་ཐང་བཅད་ནས། སྔགས་དྲག་པོ་འཛབ་ཏུ་དྲངས་པ་དང་། དེ་རྣམས་ཀྱི་ཡོན་ཏན་དང༌། བྱིན་
རླབས་དང༌། མཐུ་སྟོབས་ཀྱིས། །གཏོ་བུ་དོད་དེ་རྒྱུ་དུག་ལྔས་འཁོར་བའི་ལམ་ལྔ་བརྒྱུད་ནས་ཤིན་ཏུ་སྡུག་ཅིང་རབ་ཏུ་སྦྱོང་བ་ནི། ཞག་བདུན་ནས་དམྱལ་བའི་ཡུལ་ནས་དྲངས་སོ། །དམྱལ་བ་
རྣམས་ཀྱང་རྒྱུན་ཆད་པར་གྱུར་ཏོ། །ཞག་བདུན་ནས་ཡི་དྭགས་ཀྱི་ཡུལ་ནས་དྲངས་སོ། །ཡི་དྭགས་རྣམས་ཀྱང་རྒྱུན་ཆད་པར་གྱུར་ཏོ། །ཞག་བདུན་ནས་བྱོལ་སོང་གི་ཡུལ་ནས་དྲངས་སོ། །བྱོལ་
སོང་རྣམས་ཀྱང་རྒྱུན་ཆད་པར་གྱུར་ཏོ། །ཞག་བདུན་ནས་མཐའ་འཁོབ་མིའི་ཡུལ་ནས་དྲངས་སོ། །ཡུལ་མཐའ་འཁོབ་ཀྱི་མི་རྣམས་ཀྱང་རྒྱུན་ཆད་པར་གྱུར་ཏོ། །ཞག་བདུན་ནས་གཡེན་ཁམས་ལྷ་
མ་ཡིན་གྱི་ཡུལ་ནས་དྲངས་སོ། །གཡེན་ཁམས་ལྷ་མ་ཡིན་ཀྱང་རྒྱུན་ཆད་པར་གྱུར་ཏོ། །དེ་ནས་ཞག་སུམ་ཅུ་རྩ་ལྔ་ལོན་ནས་ལྷའི་ཡུལ་དུ་སྐྱེས། དགའ་ལྡན་གྱི་ལོངས་སྤྱོད་བསམ་དུ་

མེད་པ་ཞིག་ནི་ཡོད་དོ། །ཅང་ཤེས་ཀྱི་རྟ་དང༌། འདོད་འཇོའི་བ་དང༌། མ་རྨོས་པའི་ལོ་ཏོག་དང༌། གླང་པོ་ཆེ་རབ་བརྟན་དང༌། སྨན་ར་ས་ཡ་ནའི་སྡོང་པོ་དང༌། རྩི་མ་བུ་ད་རའི་འབྲས་བུ་དང༌། གུར་གུམ་གྱི་སྤང་རི་དང༌། 
མེ་ཏོག་གི་ལྡིང་ཁང་དང༌། ལྷ་དང་ལྷ་མོས་རོལ་མོ་སྣ་ཚོགས་བསྒྱུར་བ་དང༌། དེ་རྣམས་ཀྱི་ལོངས་སྤྱོད་ནི་ཤིན་ཏུ་ཆེ། དགའ་ཞིང་སྐྱིད་པར་ནི་འདུག་ན། གནས་དེ་ཡང་འགྱུར་བ་ཅན་ཡིན། 
ལོངས་སྤྱད་དེ་ཡང་ཟད་པ་ཅན་གྱི་ལོངས་སྤྱོད་ཡིན། གཏོ་བུ་དོད་དེ་ཡང་ལྟུང་བ་ཅན་གྱི་ལྷའི་བུའི་ལུས་ཐོབ་པ་ཡིན་པས། གནས་དེར་ལུས་ན་ངན་སོང་གི་གནས་སུ་ཕྱིར་སྐྱེས་ནས་སྦྱོང་བ་
ཅན་ཡིན་ནོ། །གནས་དེ་ནས་ཡང་ཐུགས་རྗེས་བཟུང་ཞིང་། བྱིན་གྱི་བརླབ་ལ་འདྲང་དགོས་གསུངས་ཏེ། ཡིད་ཀྱི་ཁྱེའུ་ཆུང་གིས་ལྷའི་ཡུལ་ནས་ཐུགས་རྗེས་རབ་ཏུ་དྲང་བ་ཤིན་ཏུ་ཡང་དཀའ་བས། 
ལྷ་གཤེན་བརྒྱ་ཀའི་མཚན་ནས་བརྗོད་དོ། །རྨ་ལོ་གཡུ་ལོ་དང༌། གཏོ་བུ་དོད་དེའི་འཁོར་རྣམས་ཀྱིས་མཚན་བྱང་ཐོགས་ནས་ལྷ་ཕྱག་བཙལ་ལོ། །བོན་ཉིད་གཡུང་དྲུང་གི་ཀློང་ནས་བསྐྱེད་
པའི་ལྷ་གཤེན་ཉི་ཤུ་ཐམ་པ་ལ་ཕྱག་འཚལ་ལོ། །བོན་ཉིད་ཡེ་ཤེས་ཀྱི་ཀློང་ནས་བསྐྱེད་པའི་ལྷ་གཤེན་ཉི་ཤུ་ཐམ་པ་ལ་ཕྱག་འཚལ་ལོ། །བོན་ཉིད་ནམ་མཁའི་ཀློང་ནས་བསྐྱེད་པའི་

ལྷ་གཤེན་ཉི་ཤུ་ཐམ་པ་ལ་ཕྱག་འཚལ་ལོ། །བོན་ཉིད་འབྱུང་བའི་ཀློང་ནས་བསྐྱེད་པའི་ལྷ་གཤེན་ཉི་ཤུ་ཐམ་པ་ལ་ཕྱག་འཚལ་ལོ། །བོན་ཉིད་སྲིད་པའི་ཀློང་ནས་
བསྐྱེད་བའི་ལྷ་གཤེན་ཉི་ཤུ་ཐམ་པ་ལ་ཕྱག་འཚལ་ལོ། །དེ་ལྟར་ལྷ་གཤེན་བརྒྱ་ལ་ཕྱག་འཚལ་བ་དང༌། གཤེན་རབ་ཀྱི་བྱིན་རླབས་ཀྱིས། གཏོ་བུ་དོད་དེ་རབ་ཏུ་དྲང་དཀའ་ཡང༌། 
སུམ་ཅུ་རྩ་གསུམ་ནས་ཚེ་འཕོས་ཏེ། གཤེན་རབ་ཀྱི་འཁོར་དང་པོ་གསས་མཁར་ཤམ་པོ་ལྷ་རྩེའི་སྒོ་ན། མེ་ཏོག་སྣ་ཚོགས་ཀྱི་མཆོད་པ་འབུལ་བའི་སར། དུང་གི་ཁྱེའུ་ཆུང་ལ་
རིན་པོ་ཆེའི་ཡིག་འབྲུས་བརྒྱན་པ་ཞིག་རྫུས་ནས་སྐྱེས་སོ། །མི་རྣམས་ཀྱིས་དྲིས་པས། བདག་ནི་ལྷའི་བུ་ལྟུང་བ་ཅན་ཅིག་ལགས་སོ་ཟེར་ནས། མེ་ཏོག་བླངས་ནས་གསས་
མཁར་ལ་བསྐོར་བ་བྱེད་ཅིང་མཆོད་པ་འབུལ་ལོ། །དེ་གཤེན་རབ་ཀྱི་སྤྱན་གྱིས་གཟིགས་ནས། འཁོར་རྣམས་ལ་བཀའ་སྩལ་པ། གཏོ་བུ་དོད་དེ་ནི་འགྲོ་བ་རིགས་དྲུག་གི་ལས་འཕྲོ་
ཟད་པས། བདག་གཤེན་རབ་ཀྱི་ལས་འཕྲོ་དང་མཐུན་ཏེ། ཡུལ་འོལ་མོ་ལུང་རིང་ན་གསས་མཁར་ཤམ་པོ་ལྷ་རྩེ་ལ། སུམ་ཅུ་རྩ་གསུམ་ནས་ཞག་བདུན་ལོན་ནས་ཚེ་འཕོས་

ཏེ། བསྐོར་བ་བྱེད། ལྷ་ཕྱག་འཚལ། མཆོད་པ་འབུལ་ཞིང་འདུག་པས། ཡིད་ཀྱི་ཁྱེའུ་ཆུང་ཟུར་ཕུད་ཅན་འབྲུག་རྟ་སྔོན་པོ་ཞོན་ལ་ཡུལ་འདིར་ང་ཡི་སྤྱན་སྔར་ཁྲིད་ལ་ཤོག་ཅིག །ཡིད་
ཀྱི་ཁྱེའུ་ཆུང་གིས་གཏོ་བུ་དོད་དེ་འབྲུག་གི་རྟ་ལ་སྐྱོན་ནས་མཆིས་སོ། །གཏོ་བུ་དོད་དེས་ཀྱང་ལྷ་དང་སློབ་དཔོན་ངོ་ཤེས་ནས། ལྷ་ཕྱག་གུས་པར་བཙལ་ལོ། །ཡུལ་མཁར་དང་གཉེན་
གདུང་ངོ་ཤེས་སོ། །གཉེན་གདུང་དང་ཡུལ་མིས་ཀྱང་གཏོ་བུར་ངོ་ཤེས་སོ། །སོ་སོར་གདུངས་ནས་ངུས་སོ། །དེ་ལ་གཤེན་རབ་ཀྱིས་བཀའ་སྩལ་པ། གཏོ་བུ་ནི་ལྷ་གཤེན་ཉི་ཤུ་ཉི་ཤུ་ལ་
ཕྱག་བཙལ་བས། སྒྲིབ་པ་ཉི་ཤུ་ཉི་ཤུ་བྱང་ངོ༌། །སླད་མའི་མི་རྣམས་ཀྱང༌། བདག་གི་བཀའ་རྒྱུད་མ་ཆད་པར་ཐོས་པས་མ་ངུ་ཞིག་ཞག་བདུན་ནས་གཅིག་ཀྱང་མ་ལུས་པར་
སངས་རྒྱས་ཏེ་འགྲོའོ། །དེ་སྐད་ཅེས་གསུངས་ནས། ཡང་གཏོ་བུ་ཉིད་ལྷ་གཤེན་བརྒྱའི་མཚན་བརྗོད་ཅིང་། ཕྱག་འཚལ་ཏུ་བཅུག་གོ། །གཤེན་རབ་ཀྱིས་སྨན་དང་འབྲུའི་ཞུགས་
མར་བལྟམས་ནས། ཐུགས་ཀར་ཕྱག་རྒྱ་ཐལ་མོ་སྦྱར་ཏེ། མཚན་བྱང་ཞུགས་ལ་བཞེས་ནས་སྔགས་བརྗོད་པ། ཡང་ཡང་སྤྲོ་རམ་ན་ཐིམ། རཾ་རཾ་ཧ་ཏྲིག་ན་གསལ། ཁཾ་

ཁཾ་ཨ་དཀར་ན་ཕྱོད། སྲུཾ་སྲུཾ་གུ་ལིང་ལ་སངས། །ཨོཾཱ་ཨོཾཱ་ཡོངས་རྒྱས་ན་བྲུཾ། ཞེས་ཞག་བདུན་ནས་སེམས་ཅན་རྣམས་སངས་རྒྱས་སོ། །སྲིད་པ་འབྱུང་བ་ལ་འདུས། འབྱུང་
བ་ནམ་མཁའ་ལ་འདུས། ནམ་མཁའ་ཡེ་ཤེས་ལ་འདུས། ཡེ་ཤེས་གཡུང་དྲུང་ལ་འདུས། གཤེན་རབ་འགྲོ་དོན་མཐར་ཕྱིན་ནས། སླར་འོལ་མོ་ལུང་རིང་དུ་གཤེགས་སོ། །ད་ཡང་སེམས་ཅན་གང་ཞིག་མོས་པ་བསྐྱེད་
དེ། ལྷ་གཤེན་བརྒྱ་ལ་ཕྱག་བཙལ་ན། སྐྱེ་བ་འདི་ལ་སྒྲིབ་པ་འབྱང་བར་འགྱུར་རོ། །ལྷ་གཤེན་བརྒྱ་ལ་ཕྱག་བཙལ་བའི་ལེའུ་སྟེ་ལྔ་པའོ།།      །།གཡུང་དྲུང་ལྷའི་སྐད་དུ་ན། 
གུ་ཏྲིག་ལིང་ལ་མུ་ཏྲིག་སངས། གང་ཟག་མིའི་སྐད་དུ་ན། ལྷ་མོ་སུམ་བརྒྱ་ལ་ཕྱག་བཙལ་བའི་ལེའུའོ། །དེ་ནས་སྟོན་པ་གཤེན་རབ་མི་བོ་ཡིས། འོལ་མོ་ལུང་རིང་དུ་བྱོན་ནས། 
ཐུགས་རྗེའི་བྱིན་རླབས་ལས་སྲིད་ཀྱིན། སྐུའི་འོད་ཟེར་ལས་ཕྱུང་པའི་སློབ་བུ་འབུམ་ཕྲག་མང་པོས་མདུན་བསུས་ནས། བསྐོར་བ་བྱས། ལྷ་ཕྱག་བཙལ། མཆོད་པ་ཕུལ་ལོ། །དེའི་རང་
བཞིན་གྱིས་ནམ་མཁའ་ལས་འོད་གསལ་མོ་མང་པོ་ཤར་རོ། །ས་གཞི་ལ་མཛེས་པའི་མེ་ཏོག་མང་པོ་སྐྱེས་སོ། །ཕྱོགས་བཅུ་ཡོངས་སུ་སྒྲ་སྙན་པ་མང་པོ་གྲགས་སོ། །གཤེན་རབ་

ཀྱིས་གསུངས་པ། བདག་གི་སྐུ་གསུང་ཐུགས་ཀྱི་མན་ངག་བོན་བསྟན་པས། ཁྱོད་ཀྱི་ལུས་ངག་ཡིད་དང་གསུམ་གྱི་སྒྲིབ་པ་བྱང་ནས། ཕྱོགས་བཅུའི་འཇིག་རྟེན་གྱི་ཁམས་སུ་ཡང་
སྤྲུལ་པའི་སྐུ་གྲངས་མེད་པ་ཡིས། འགྲོ་བའི་དོན་ནུས་པར་ཤོག་ཅིག་གསུངས་པས། སློབ་བུ་རྣམས་ཀྱང་དཔེའུ་ཙེ་རྣམ་པ་གསུམ་གྱི་དོན་ཐུགས་སུ་གསོལ་ཅིང༌། ཕ་རོལ་དུ་
ཕྱིན་པ་བཅུའི་སྒོ་གང་ལ་ཡང་མ་འགགས་པས། སྲོད་ལ་འོལ་མོ་ལུང་རིང་དུ་གཤེན་རབ་ལ་མཆོད་པ་ཕུལ། གུང་ལ་བྲག་སེང་གེ་རྒྱབ་སྣོལ་ཕུག་ཏུ། བདུད་ཀྱི་བུ་མ་ཏྲང་རུ་
རིང་བཏུལ། ཐོ་རངས་རི་གཡུང་དྲུང་དགུ་བརྩེགས་ཀྱི་རྩེ་མོ་ལ་མངོན་སུམ་དུ་སངས་རྒྱས་སོ། །དེའི་ཚེ་དེའི་དུས་ནས། སྟོན་པ་གཤེན་རབ་མི་བོ་ནི། རྨ་ལོ་དང་གཡུ་ལོ་དང་། ཡིད་ཀྱི་
ཁྱེའུ་ཆུང་དང་། གསས་མཁར་ཤམ་པོ་ལྷ་རྩེ་ལ། མེ་ཏོག་སྣ་ཚོགས་ཀྱི་མཆོད་པ་ཕུལ་བས། དེའི་བྱིན་རླབས་ཀྱིས་སྟོན་པའི་སྐུ་ལས་འོད་ཟེར་མང་པོ་འཕྲོས་སོ། །ཤར་ཕྱོགས་
ཀྱིས་འཇིག་རྟེན་གྱི་ཁམས་སུ་འོད་ཟེར་དཀར་པོ་འཕྲོས་པས། ཞེ་སྡང་དམྱལ་བ་རྣམས་ཀྱི་སྒོ་བཅོད་པའི་དོན་ཆེད་དུ། ཡུལ་ཅིག་སྲིད་པའི་མིང་ནི་གར་ཡུལ་གསས་འབྲང་

ཡིན། མཁར་ཅིག་སྲིད་པའི་མིང་ནི་དགུ་ཁྲི་ཆུང་འདུལ་ཡིན། བོན་ཅིག་སྲིད་པའི་མིང་ནི་ལྡེ་བོ་སྐད་ཆེན་ཡིན། ལྷ་ཅིག་སྲིད་པའི་མིང་ནི་གར་གསས་བཙན་པོ་
ཡིན། བྱང་ཕྱོགས་ཀྱི་འཇིག་རྟེན་གྱི་ཁམས་སུ་འོད་ཟེར་ལྗང་གུ་འཕྲོས་པས། འདོད་ཆགས་ཡི་དྭགས་ཀྱི་སྒོ་གཅོད་པའི་དོན་ཆེད་དུ། ཡུལ་ཅིག་སྲིད་པའི་མིང་ནི་རྒོད་ཡུལ་
ཁྲི་འཕང་ཡིན། མཁར་ཅིག་སྲིད་པའི་མིང་ནི་ཁྲི་སྐོར་ལྡེམ་ཉག་ཡིན། ལྷ་ཅིག་སྲིད་པའི་མིང་ནི་རྒོད་གསས་ཁམས་པ་ཡིན། བོན་ཅིག་སྲིད་པའི་མིང་ནི་མང་གཤེན་རྒྱལ་བ་
ཡིན། ནུབ་ཕྱོགས་ཀྱི་འཇིག་རྟེན་གྱི་ཁམས་སུ་འོད་ཟེར་དམར་པོ་འཕྲོས་པས། གཏི་མུག་བྱོལ་སོང་རྣམས་ཀྱི་སྒོ་བཅད་པའི་ཕྱིར། ཡུལ་ཅིག་སྲིད་པའི་མིང་ནི་གསས་ཡུལ་
སྒབ་འབྲང་ཡིན། མཁར་ཅིག་སྲིད་པའི་མིང་ནི་ཁ་རག་བདུད་འདུལ་ཡིན། ལྷ་ཅིག་སྲིད་པའི་མིང་ནི་གསས་རྗེ་རྨང་པོ་ཡིན། བོན་ཅིག་སྲིད་པའི་མིང་ནི་བ་རབ་གླིང་བཞི་ཡིན། 
ལྷོ་ཕྱོགས་ཀྱི་འཇིག་རྟེན་གྱི་ཁམས་སུ་འོད་ཟེར་སྔོན་པོ་འཕྲོས་པས། ཕྲག་དོག་མི་རྣམས་ཀྱི་སྒོ་གཅོད་པའི་ཕྱིར། ཡུལ་ཅིག་སྲིད་པའི་མིང་ནི། གནམ་ཡུལ་སྡིངས་ཆེན་

ཡིན། མཁར་ཅིག་སྲིད་པའི་མིང་ནི་ཟོ་བོ་ཁྱུང་ལག་ཡིན། ལྷ་ཅིག་སྲིད་པའི་མིང་ནི་གནམ་གསས་དབྱིངས་རུམ་ཡིན། བོན་ཅིག་སྲིད་པའི་མིང་ནི་བ་རབ་གླིང་རྩོལ་ཡིན། 
དབུས་ཕྱོགས་འཇིག་རྟེན་གྱི་ཁམས་སུ་འོད་ཟེར་སེར་པོ་འཕྲོས་པས། ང་རྒྱལ་ལྷ་མ་ཡིན་རྣམས་ཀྱི་སྒོ་བཅད་པའི་ཕྱིར། ཡུལ་ཅིག་སྲིད་པའི་མིང་ནི། ནམ་མཁའ་དྲོ་མོ་ལྗོངས་
ཡིན། མཁར་ཅིག་སྲིད་པའི་མིང་ནི་ཀུན་གྲུབ་རྫོགས་པའི་མཁར་ཡིན། ལྷ་ཅིག་སྲིད་པའི་མིང་ནི་འོད་དཀར་ཐུགས་རྗེ་ཅན་ཡིན། བོན་ཅིག་སྲིད་པའི་མིང་ནི་འཕྲུལ་གཤེན་གསང་
བ་ཡིན། དེ་ལྟར་ཡེ་ཤེས་ཀྱི་ལྷ་ལྔ་ཕྱོགས་བཞི་དབུས་དང་ལྔ་རུ་ཞལ་ལྷག་གིས་བྱུང་བས། གཤེན་རབ་ཀྱང་རབ་ཏུ་ཐུགས་དགེས་ནས། མཆོད་པ་རྣམ་པ་ལྔ་ཕུལ་ལོ། །གཤེན་ཆེན་
པོ་ལྔས་གཤེན་རབ་ཀྱི་ཞལ་མཐོང་བས། སྤྱན་སྔར་འདུས་ནས་བསྐོར་བ་བྱས། ལྷ་ཕྱག་བཙལ། མཆོད་པ་ཕུལ་ནས་ཞུས་པའི་མདོ། བདག་ཅག་གཤེན་པོ་ལྔ་ནི་འཁོར་བའི་ལམ་
ལྔ་སྒོ་གཅོད་པའི་བོན་པོ་ལགས་ན། གསས་མཁར་སུམ་བརྒྱ་དྲུག་ཅུའི་ནང་ནས་ཀྱང༌ངེས་ཚིག་བདེན་པའི་དོན་ཅིག་བདག་ཅག་རྣམས་ལ་བཤད་དུ་གསོལ། དེ་སྐད་ཅེས་གསོལ་

ཏོ། གཤེན་རབ་ཀྱིས་བཀའ་སྩལ་པ། རིགས་ཀྱི་བུས་ཞུས་སམ་གསོལ་བ་ནི། ཤིན་ཏུ་ཡང་ལེགས་སོ། །སེམས་ཅན་ཐམས་ཅད་ནི་རྒྱུ་དུག་ལྔའི་དབང་གིས་
འཁོར་བའི་གནས་ལྔར་སྐྱེས་ཏེ། དེ་རྒྱུན་གཅད་པའི་ཕྱིར། བོན་སྒོ་བཞི་མཛོད་དང་ལྔའི་དོན། ཁྱོད་རྣམས་ལ་བསྟན་པར་བྱ་ཡིས་གསུངས་ཏེ། གདན་སེང་གེའི་ཁྲི་ལ་ནི་
བཞུགས། གསེར་གྱི་ཆག་ཤིང་གཡུའི་གཡུང་དྲུང་རིས་ཅན་ནི་ཕྱག་ན་བསྣམས། སློབ་བུ་རྣམས་ཀྱིས་ཀྱང༌པུས་མོ་ནི་བཙུགས། ཐལ་མོ་ནི་སྦྱར་ནས། གསས་མཁར་
ཤམ་པོ་ལྷ་རྩེ་ན། སྒོ་བཞི་མཛོད་དང་ལྔའི་བོན་འཆད་ཅིང་བཞུགས་སོ། །དེའི་ཚེ་དེའི་དུས་ཙམ་ན། ཤར་ཕྱོགས་ཀྱི་འཇིག་རྟེན་གྱི་ཁམས་ན། སྒྲ་སྙན་པ་གྲག་ཅིང་འདུག་གོ། །དེ་
ནས་འོད་གསལ་མང་པོ་ཤར་གྱིན་འདུག་གོ། །དེ་ནས་དར་ཁྲ་བོ་ཅིག་འོང་གིན་འདུག་གོ། །དེ་ནས་མི་མང་པོ་ཅིག་འོང་གིན་འདུག་གོ། །དེ་ནས་ཡུལ་འོལ་མོ་ལུང་རིང་དུ་ཕེབས་སོ། །དེ་ནས་
མི་དེ་རྣམས་ཀྱིས་སྟོན་པ་ལ་བསྐོར་བ་བྱས། ལྷ་ཕྱག་བཙལ། མཆོད་པ་ཕུལ་ནས་ཞུས་པའི་མདོ། ཡུལ་འདིའི་མིང་ནི་ཅི་ལགས། མཁར་འདིའི་མིང་ནི་ཅི་ལགས། གསས་

མཁར་འདིའི་མིང་ནི་ཅི་ལགས། མི་ཁྱོད་རྣམས་ཀྱི་མཚན་ཅི་ལྟར་ལགས། སྟོན་པ་གཤེན་རབ་མི་བོ་ནི། ད་ཡུལ་གང་ན་ཡོད། སྐྱེས་བུ་ཆེན་པོ་ཁྱད་པར་དུ་འཕགས་པ་
ཞིག་གདའ་ན། ཉིད་ལྟ་བུ་ལགས་པ་ནི་སྲིད་དམ། དེ་ལ་སྟོན་པས་བཀའ་སྩལ་པ། ཡུལ་འདིའི་མིང་ནི་འོལ་མོ་ལུང་རིང་བྱ་བ་ཡིན་ནོ། །མཁར་འདིའི་མིང་ནི་བར་པོ་སོ་བརྒྱད་བྱ་བ་
ཡིན་ནོ། །གསས་མཁར་འདིའི་མིང་ནི་ཤམ་པོ་ལྷ་རྩེ་བྱ་བ་ཡིན་ནོ། །སྟོན་པ་གཤེན་རབ་མི་བོ་ནི་བདག་ཉིད་ཡིན་ནོ། །འཁོར་བ་འདི་རྣམས་ནི་གཤེན་ཆེན་པོ་ལྔ་ཡིན་ཏེ། བོན་
སྒོ་བཞི་མཛོད་དང་ལྔ་ཉན་པ་ལགས་སོ། །རིགས་ཀྱི་བུ་ཁྱེད་ནམ་མཁའ་ནི་དར་གྱིས་བཀང༌། ས་གཞི་ནི་རོལ་མོས་བཀང༌། ཟངས་ཀྱི་ཤིང་རྟ་འཁོར་ལོ་བཞི་པ་ལ་ནི་ཞོན། 
འཁོར་པ་མང་པོས་ནི་མཐའ་སྐོར། ཤིན་ཏུ་ཡང་ངོ་མཚར་དུ་ཆེ་བ་ཅིག་སྣང་ངོ་། །ཡུལ་ཅི་སྐད་བྱ་བ་ནས་འོངས། མིང་ཇི་སྐད་བྱ་བ་ཡིན། རིགས་ནི་ཇི་སྐད་བྱ་བ་རུ་གཏོགས། ད་
ལྟར་ནི་གང་དུ་འགྲོ་བ་ཡིན། དེ་སྐད་ཅེས་གཤེན་རབ་ཀྱིས་བཀའ་སྩལ་ཏོ། །མི་རྣམས་ཀྱིས་སྟོན་པའི་ཞབས་ལ་སྤྱི་བོས་གཏུགས་ཏེ། ལྷ་ཕྱག་ལན་བདུན་བཙལ་ནས་

ཞུས་པའི་མདོ། བགྲོད་པས་ཕྱིན་ནོ་རེ་དགའ་རེ་སྐྱིད་ན། བསམ་པས་གྲུབ་པོ་རེ་དགའ་རེ་སྐྱིད་ན། གཤེན་རབ་ཞལ་མཐོང་རེ་དགའ་རེ་སྐྱིད་ན། སྟོན་པ་ལགས། 
བདག་ཅག་མཆིས་པའི་ཡུལ་ནི། འཇིག་རྟེན་གྱི་ཁམས་ཤར་ཕྱོགས་ཀྱི་གླིང་། ཧོས་མོ་གླིང་དྲུག་བྱ་བ་ལགས་སོ། །མཁར་གྱི་མིང་ནི་འབར་བ་རྩེ་དགུ་བྱ་བ་ལགས་སོ། །གྲོང་
ཁྱེར་གྱི་མིང་ནི་གདལ་ཁྱབ་ཀུན་སྤྲོ་བྱ་བ་ཡིན་ནོ། །རྒྱ་མཚོའི་མིང་ནི་གཡུང་དྲུང་མིག་དགུ་བྱ་བ་ལགས་སོ། །ཡུལ་དེ་ན་རྩྭ་སྣ་ཚོགས་ཀྱང་འཁྲུང་ངོ་། །ཤིང་སྣ་ཚོགས་ཀྱང་འཁྲུང་ངོ་། །
སེམས་ཅན་སྣ་ཚོགས་ཀྱང་གནས་སོ། །བདག་ནི་རྒྱལ་པོ་ཧོས་ཀྱི་རིགས་ལགས་སོ། །མིང་ནི་ཧོས་དང་བ་ཡིད་རིངས་བྱ་བ་ལགས་སོ། །ཡུལ་དེ་ན་གསོན་གྱི་ལོངས་སྤྱོད་ནི། བསམ་
གྱིས་མི་ཁྱབ་པ་ཞིག་མཆིས་ན། སེམས་ཅན་གྱི་བུ་ལགས་པས། སྐྱེ་འཆི་དང་འདུ་འབྲལ་ལ་གནས་ན། མཐོ་རིས་སུ་འདྲེན་པ་དང་། ཐར་ལམ་སྟོན་པའི་སློབ་དཔོན་མི་བདོག་
ནས། སྟོན་པ་ཉིད་ད་ལྟ་སྤྱན་འདྲེན་དུ་འོངས་པ་ཡིན། ད་ཡང་སྟོན་པའི་སྒྲོན་མ་གཤེན་རབ་མི་བོ་ལགས། བདག་གི་མཆོད་གནས་དམ་པར་གཤེགས་པར་ཞུ། དེ་སྐད་ཅེས་

རྒྱལ་པོས་གསོལ་པས། དེ་ནས་སྟོན་པས་གཤེན་རབ་མི་བོས་ཐུགས་ལ་དགོངས་ནས་བཀའ་སྩལ་པ། ཧོས་དང་བ་ཡིད་རིངས་ཁྱོད་ནི་ཤིན་ཏུ་ངག་འཇམ་ལ། རབ་ཏུ་ཁོང་དལ་བ་སྙིང་
རྗེ་ཆེན་པོའི་སེམས་དང་ལྡན་པ་ཞིག་སྣང་བས། བདག་ནི་ཕྱོགས་བཞི་དབུས་དང་ལྔའི་གཤེན་ཆེན་པོ་ལྔ་ལ། བོན་སྒོ་བཞི་མཛོད་དང་ལྔའི་དོན་སྟོན་པས། བསྟན་པའི་འདིའི་འཕྲོ་བཅད་
དུ་མི་རུང་བས། སྲིད་པ་སངས་པོ་འབུམ་ཁྲིའི་སྤྲུལ་པ། ཡིད་ཀྱི་ཁྱེའུ་ཆུང་ཟུར་ཕུད་ཅན་འདི། རྒྱལ་པོའི་མཆོད་གནས་དང་། སྟོན་པའི་སྒྲོན་མ་ལ་ཡུལ་དེར་བཏང་བས། ཡིད་ཀྱི་ཁྱེའུ་ཆུང་
ཁྱོད་ནི་ཐུགས་རྗེ་ཆེ་ཞིང་བྱིན་རླབས་དྲག་ལ། དབང་པོ་གསལ་ཞིང་ཤེས་རབ་དྭངས་པ། འདུ་ཤེས་མྱུར་ཞིང་ཚོར་བ་སྐྱེན་པ། འཕྲིག་པ་རྣོ་ཞིང་རྟུལ་ཤུགས་ཆེ་བ། ངས་ཀྱང་བསྟན་
ནི་མི་དགོས་པའི་བློ་ཅན་ཡིན་ན། སྟོན་པའི་བཀའ་འདི་དང་དུ་ལོངས་ཤིག །བདེན་པའི་ཚིག་འདི་གཟུངས་སུ་ཟུངས་ཤིག །སྤྱོད་པ་ནི་མས་འཛེགས་ཤིག །ལྟ་བ་ནི་ཡས་ཕུབ་
ཅིག །གཞི་ནི་སྙིང་རྗེ་ཆེན་པོ་ལ་ལོངས་ཤིག །ཐབས་ཕ་རོལ་ཏུ་ཕྱིན་པ་བཅུ་ལ་སྤྱོད་ཅིག །དེ་སྐད་ཅེས་གཤེན་རབ་ཀྱིས་བཀའ་སྩལ་ཏོ། །ཡིད་ཀྱི་ཁྱེའུ་ཆུང་གིས་གསོལ་པ། 

དཔོན་གསས་སློབ་དཔོན་ལྷ་ཡི་བཀའ་བྱུང་ན། དམྱལ་བའི་ཡུལ་དུ་སྤྱུགས་ཀྱང་བཟོད་པར་བགྱི། སྟོན་པ་བདེན་པའི་བཀའ་ནི་རག་ཤ་སྲིན་པོས་ཀྱང་མི་བཅོག །
རྗེ་ཡི་བཀའ་སྩལ་བཞིན་དུ་བདག་ཀྱང་མཆིས་བ་ལགས། དེ་སྐད་ཅེས་སྨྲས་ནས། མགྱོགས་པའི་འབྲུག་གི་རྟ་ནི་བསྟད་དོ། །གཏོ་ཡི་བཀའ་སྒྲོམ་ནི་བཀལ་ལོ། །ཡི་གེ་འཕྲུལ་
གྱི་སླག་པ་ནི་གོན་ནོ། །སློབ་དཔོན་ལ་ཕྱི་ཕྱག་བཙལ། གྲ་རོགས་ལ་སྨོན་ལམ་བཏབ་ནས་ཆས་སོ། །རྒྱལ་པོ་དང་བ་ཡིད་རིངས་ཀྱིས་མཆོད་གནས་ལ་བལྟས་པས་ཀྱང༌། ཡིད་ཀྱི་ཁྱེའུ་
ཆུང་ཟུར་ཕུད་ཅན་ཅིག །མགྱོགས་པའི་འབྲུག་རྟ་སྔོན་པོ་ཞིག་ལ་ནི་ཞོན། གཏོ་ཡི་བཀའ་སྒྲོམ་ཡང་ཆུང་གཉིས་ནི་བཀལ། ཡི་གེ་འཕྲུལ་གྱི་སླག་པ་ནི་གསོལ། ཅི་ལྟས་ཅི་རུ་
མཛེས་པ། ཅི་སྨྲས་ནི་ཅི་རུ་བདེན་པ་ཞིག་སྣང་ནས། རྒྱལ་པོ་ཡང་ཤིན་ཏུ་དགེས་སོ། །སྟོན་པའི་ཞབས་ལ་སྤྱི་བོས་གཏུགས་ནས། ཕྱི་ཕྱག་བཙལ་ནས་ཁྱེའུ་ཆུང་དང་འགྲོགས་ཏེ་གཤེགས་
སོ། །རྨ་ལོ་དང་གཡུ་ལོ་གཉིས་ཀྱང༌། ཡིད་ཀྱི་ཁྱེའུ་ཆུང་དང་བྲལ་བས་ཤིན་ཏུ་གདུང་བ་སྐྱེས་ཏེ། ཕྱི་བཞིན་དུ་འབྲེངས་ནས་ཆས་སོ། །འོལ་མོ་ལུང་རིང་ཀྱི་ས་མཚམས་སུ་ཕྱིན་ཙམ་ན། 

ཡིད་ཀྱི་ཁྱེའུ་ཆུང་གིས་སྨྲས་པ། དཔོན་གསས་སློབ་དཔོན་གཅིག་པའི་དམ་པའི་གྲོགས་པོ་གཉིས། གཤེན་རབ་བཀའ་ཡིས་མ་བཅད་པར་ཁྱེད་གཉིས་ངས་མི་འཁྲིད། སློབ་དཔོན་ཐུགས་
ལས་འགལ་ན་ངན་སོང་གནས་སུ་ལྷུང་། རྨ་ལོ་གཡུ་ལོས་ལན་བཏབ་པ། ལྷ་དང་སློབ་དཔོན་གྲོགས་པོ་གསུམ། དམ་པ་ཡིན་ན་གཉན་པར་མཉམ། རྒྱལ་པོའི་ཡུལ་དུ་བསྐྱལ་ནས་
བདག་ཅག་སླར་ལ་ལྡོག །དེའི་གོང་དུ་དེ་སྐད་མ་གསུངས་ཞིག །དེ་ནས་འོལ་མོ་ལུང་རིང་མར་བརྒལ་ནས་གཤེགས་སོ། །དེ་ནས་ཆུ་གྱིམ་ཤང་ནག་པོའི་འགྲམ་དུ་བྱོན་ནོ། །རྒྱལ་པོ་དང་བ་
ཡིད་རིངས་ཀྱིས་སྨྲས་པ། གསས་ཀྱི་ཁྱེའུ་ཆུང་རྨ་ལོ་གཡུ་ལོ་གཉིས། ཡིད་ཀྱི་ཁྱེའུ་ཆུང་སྐྱེལ་མ་འདིས་འཚལ་སླར་ལ་བཞུད། བདག་ཅག་ཡུལ་དུ་བསྐྱལ་ནས་སླར་བཞུད་ན། རྒྱལ་
འབངས་ཡ་ཁ་བདག་ལ་དར་དེ་མཆི། སླར་ལ་ཡེ་ནས་གཤེགས་པའི་སྐད་ནི་མི་ཟེར་བར། རྒྱལ་པོས་མཆོད་གནས་གསུམ་ཙམ་སྤྱན་དྲངས་པས། རྒྱལ་པོའི་(ཚུལ་ལ་མ་མགུ་)ཚུར་ལམ་རོགས་པོ་གཉིས་ནི་
སླར་ལ་བྲོས། དེ་སྐད་རྒྱལ་འབངས་བདག་ལ་ཡ་ཁ་ཟེར་ཏེ་འོང་བར་ངེས། ཡུལ་ཐག་རིང་པོ་འདི་ལ་ལམ་དུ་གྱ་ཉེས་ན། སྟོན་པ་གཤེན་རབ་བདག་ལ་མི་དགེས་ངེས། རྨ་ལོ་གཡུ་ལོ་འདི་ནས་

སླར་ལ་གཤེགས། ཡང་ཡིད་ཀྱི་ཁྱེའུ་ཆུང་གིས་སྨྲས་པ། གཤེན་རབ་བཀས་མ་བཅད་པས་ཁྱོད་གཉིས་ངས་མི་འཁྲིད། སྟོང་གསུམ་སེམས་ཅན་འཁོར་བ་དོང་སྤྲུགས་བྱས་པ་བས། །
དཔེར་ན་སློབ་དཔོན་བཀའ་བཅག་ཤིན་ཏུ་གཉན། །དམྱལ་བའི་ཉེས་རྒྱུ་འདི་འདྲ་གསོ་པ་བས། །གདོད་ནས་མ་ཐོས་ཉེས་མེད་ཤིན་ཏུ་དགེ། །བདག་གི་ངོ་དང་འདྲ་བའི་འབྲུག་རྟ་སྔོན་པོ་འདི། །ཁྱོད་
གཉིས་ཞོན་ལ་གཤེན་རབ་སྤྱན་སྔར་སོངས། །དེ་སྐད་ཅེས་སྨྲས་ནས། འབྲུག་གི་རྟ་ལས་བབས་སོ། །སྲབ་མདའ་རོགས་པོ་གཉིས་ལ་གཏད་པས། འབྲུག་རྟས་ཡང་མ་དགའ་བའི་སེམས་སྐྱེས་ནས། 
སྐད་ལྷང་ལྷང་འཚེར་ཅིང་། མིག་གཡས་གཡོན་ནས་མཆི་མ་ངང་སྒོང་ངུར་སྒོང་ཙམ་བྱུང་ངོ༌། །དེ་ལ་ཡིད་ཀྱི་ཁྱེའུ་ཆུང་གིས་སྨྲས་པ། བདག་ནི་རྒྱལ་པོའི་ཡུལ་དུ་ཕྱིན་ནས་དགོན་པའི་
གནས་ཤིག་འཛིན། འབྲུག་རྟ་ཞོན་ནས་གར་ཡང་འགྲོ་ས་མེད། །སྟོན་པའི་སྒྲོན་མ་གཤེན་རབ་མི་བོ་ལ། །ཁམས་གསུམ་སེམས་ཅན་ཐམས་ཅད་ཀུན་རེ་བས། །ཕོ་ཉ་བང་ཆེན་བྱ་ས་
ཁྲི་དང་འབུམ། །འབྲུག་རྟ་གཉེར་ན་ཡུད་ལ་བསམ་པ་འགྲུབ། །བདག་དང་འདྲ་བའི་རྨ་ལོ་གཡུ་ལོ་གཉིས། །འབྲུག་རྟ་སྔོན་པོ་མི་སྡུག་སྐྱིད་པར་གྱིས། །འབྲུག་རྟས་གཤེན་རབ་བང་ཆེན་ཡོ་

བྱས་ན། །འབྲུག་གི་ལུས་པོ་བོར་ནས་ཐར་པ་ཐོབ་པར་ངེས། །དེ་སྐད་ཅེས་སྨྲས་པས། འབྲུག་ཀྱང་མཆི་མ་ཆད་ནས་དགའ་འོ། །རྨ་ལོ་གཡུ་ལོ་ཡིས་སྨྲས་པ། སྟོན་པའི་སྒྲོན་མ་གཤེན་རབ་མི་བོ་
ལ། །འཇིག་རྟེན་ཁམས་ན་སློབ་བུ་གྲངས་མང་ཡང༌། །སློབ་བུའི་དམ་པ་ཐུགས་དང་འདྲ་བ་བདག་ཅག་སྤུན་གཉིས་ཡིན། །ཡུལ་དུ་བསྐྱལ་ན་རྒྱལ་པོ་ཉིད་མི་དགྱེས། །ལམ་དུ་འགྲོགས་པ་ཁྱེའུ་
ཆུང་ནན་ཏུར་ཆེ། །དེང་སང་གཤེན་རབ་ཉིད་ཀྱང་གལ་ཏེ་མི་དགྱེས་སྲིད། །ད་ནི་བདག་ཅག་འདི་ནས་ལོག་པར་བགྱི། དེ་སྐད་ཅེས་སྨྲས་ནས། རྨ་ལོ་སྐྱིན་གྱི་རལ་ག་ཕུད་ནས། ཁྱེའུ་ཆུང་གི་སྐུ་ལ་
གསོལ་ལོ། །གཡུ་ལོས་གཡུའི་ཟུར་ཕུད་བཀྲོལ་ནས། ཁྱེའུ་ཆུང་གི་དཔྲལ་བར་བཏགས་སོ། །ཁྱེའུ་ཆུང་ལ་རྒྱལ་པོས་མཚན་བཏགས་པ། གཡུང་དྲུང་གཙུག་གཤེན་རྒྱལ་བར་མཚན་བཏགས་
སོ། །དེ་ནས་ས་སར་མཆི་ཕྱག་བཙལ་ནས། རྨ་ལོ་དང་གཡུ་ལོ་དང༌འབྲུག་རྟ་སྔོན་པོ་གསུམ་ནི། འོལ་མོ་ལུང་རིང་དུ་སླར་གཤེགས་སོ། །གཡུང་དྲུང་གཙུག་གཤེན་རྒྱལ་བ་དང༌། རྒྱལ་པོ་དང་བ་ཡིད་རིང་དང༌། 
འཁོར་བ་མར་པོ་རྣམས་ནི་ཆུ་བོ་ཁྱིམ་ཤོང་ནག་པོ་བརྒལ་ནས་གཤེགས་སོ། །དེ་ནས་ཡུལ་ཧོས་མོ་གླིང་དྲུག་ཏུ་ཕྱིན་ནས། རྒྱལ་པོའི་འཁོར་པ་རྣམས་དང༌། ཡུལ་ཁམས་དེའི་མི་རྣམས་དང༌། 

བཙུན་མོ་དང་སྲས་མིང་སྲིང་རྣམས་ཀྱིས་མདུན་བསུ་ནས། ལ་ལས་དར་ཕྱར། ལ་ལས་དུང་འབུད། ལ་ལས་གཤང་བཀྲོལ། ལ་ལས་རྔ་བརྡུང་། ལ་ལས་བསྐོར་བ་བྱས། ལ་ལས་ལྷ་ཕྱག་བཙལ། 
ལ་ལས་མཆོད་པ་ཕུལ། ཡུལ་ཁམས་དེའི་འདབ་ཆགས་དང༌། རི་དྭགས་དང་། གཅན་གཟན་དང་། མི་ནོར་རྣམས་ཀྱིས་མདུན་བསུ་ནས་ལྷ་ཕྱག་བཙལ་ལོ། །དེ་ནས་མཁར་འབར་བ་རྩེ་དགུའི་
ནང་སུ་བྱོན་ནོ། །གསོལ་ཟས་བདའ་དགུ་ནི་དྲངས་ནས། རྒྱལ་པོ་དང་། བཙུན་མོ་དང་། སྲས་མིང་སྲིང་དང༌། གྲོང་ཁྱེར་བདལ་ཁྱབ་འོད་ལྡན་ཡིད་སྤྲོའི་མི་རྣམས་ཀྱིས་སྡོམ་པ་ནི་མནོས་སོ། །ཤེས་རབ་ནི་སྦྱངས་
སོ། །མན་ངག་ནི་མནོས་སོ། །དེའི་རང་བཞིན་གྱི་ཡུལ་ཁམས་དེའི་མི་ལ་ཐར་པ་ཐོབ་པ་ཡང་བྱུང་ངོ༌། །གྲུབ་པ་སྙེམས་པ་ཡང་བྱུང་ངོ༌། ཚུལ་ཁྲིམས་བསྲུང་པ་ཡང་བྱུང་ངོ༌། །བཟོད་པ་བསྒོམ་པ་ཡང་བྱུང་ངོ༌། །
བརྩོན་འགྲུས་ཅན་ཡང་བྱུང་ངོ༌། །བསམ་གཏན་ལ་འཇོག་པ་ཡང་བྱུང་ངོ༌། །དེ་ལྟར་ཕ་རོལ་དུ་ཕྱིན་པ་བཅུ་ལ་སྤྱོད་པ་ཡང་བྱུང་ངོ༌། །དེ་ནས་གཡུང་དྲུང་གཙུག་གཤེན་རྒྱལ་བ་ཡང༌། མཚོ་གཡུང་དྲུང་མིག་
དགུའི་འགྲམ། གྲོང་ཁྱེར་བདལ་ཁྱབ་ཀུན་སྤྲོའི་ནུབ་ཕྱོགས། ཤེལ་གྱི་བྲག་འཕྲ་སྐས་པདྨ་རིས་གྱི་ཕུག་ཏུ་དགོངས་པ་ལ་གཤེགས་སོ། །ནངས་པར་དྲོ་ལ་བྱོན་ཙམ་ན། སྔ་བ་ཀ་ན་ཡུལ་དེའི་བྱ་སྐད་

སྙན་གྱིས་བསུའོ། །དེ་ནས་རི་དྭགས་སྤུ་སྡུག་གིས་བསུའོ། །དེ་ནས་གཅན་གཟན་རིས་བཀྲས་བསུའོ། །དེ་ནས་རྟ་ཅང་ཤེས་ཀྱིས་བསུའོ། །དེ་ནས་གླང་པོ་ཆེ་ཁྱུ་མཆོག་གིས་བསུའོ། །དེ་ནས་ཁྱི་རིག་པ་ཅན་
གྱིས་བསུའོ། །དེ་ནས་སྲས་ལྕམ་དྲལ་གྱིས་བསུའོ། །དེ་ནས་རྒྱལ་པོ་ཡབ་ཡུམ་གྱིས་བསུའོ། །དེ་ནས་མཁར་འབར་བ་རྩེ་དགུའི་ནང་དུ་བྱོན་ནས། གསོལ་ཟས་རོ་མཆོག་བདའ་རྒུ་དྲངས་ནས། སྨོན་
ལམ་བཏབ་ཅིང་གཤེགས་སོ། །དེ་ནས་ནམ་གྱི་སྲོད་ལ་གནས་ཁྱད་པར་དེར་བདུད་དང་། གཤིན་རྗེ་དང༌། སྲིན་པོ་དང་། གནོད་སྦྱིན་དང་། དེ་རྣམས་སློབ་དཔོན་གྱི་ཞལ་ལྟ་ཞིང་། མཆོད་པ་འབུལ་དུ་འོང་ངོ༌། །ནམ་
གྱི་གུང་ལ་ལོ་སྐོར་དང༌། གཟའ་དང༌། རྒྱུ་སྐར་དང༌། གཉན་ཁམས་རྣམས་སློབ་དཔོན་གྱི་ཞལ་ལྟ་ཞིང་མཆོད་པ་འབུལ་དུ་འོང་ངོ༌། །ནམ་གྱི་ཐོ་རངས་ལ། སྲིད་དང་། སྐོས་དང་ཕྱྭ་དང༌། ལྷ་དང་ཀླུ་དེ་རྣམས་སློབ་
དཔོན་གྱི་ཞལ་ལྟ་ཞིང་མཆོད་པ་འབུལ་དུ་འོང་ངོ༌། །དེ་ནས་ནམ་ལངས་ནས་ཡེ་ཤེས་ཀྱི་ལྷ་ལ་གཙུག་གཤེན་ཉིད་ཀྱིས་སྨན་སྣ་ཚོགས་ཀྱི་མཆོད་པ་འབུལ་ལོ། །དེ་ནས་ཉི་མའི་རྩེ་ལ་སློབ་དཔོན་
ཉིད་དྲོ་ལ་གཤེགས་སོ། །དེ་ལྟར་དུ་གཡུང་དྲུང་གཙུག་གཤེན་རྒྱལ་བ་ནི། དགུང་ལོ་གསུམ་དུ་གནས་ཁྱད་པར་ཅན། ཤེལ་གྱི་བྲག་འཕྲ་སྐས་པདྨ་རིས་ཀྱི་ཕུག་ཏུ། རྒྱལ་པོ་དང་བ་ཡིད་རིངས་ཀྱིས་

བཏེགས་ནས། དགོངས་པ་མཛད་ཅིང་བསྟན་པ་སྤེལ་བས། ཡུལ་ཁམས་དེ་ན་གནས་པའི་སེམས་ཅན་ཐམས་ཅད་ཀྱང༌། ཁ་དོག་དཀར་ཞིང་ལས་དགེ་བ་སྤྱོད་དོ། །དེའི་ཚེ་དེའི་དུས་ན། 
སྤྱིར་ཡང་འདོད་ཁམས་ཀྱི་སེམས་ཅན་འདོད་པས་བརྒྱལ་བ་ལགས་སོ། །དེའི་ནང་ནས་ཀྱང་བུད་མེད་ཀྱི་བུ་ཆགས་པ་ཆེ་ཞིང༌འདོད་པ་དྲག་པ་ལགས་སོ། །དེའི་ནང་ནས་ཀྱང་རྒྱལ་པོ་དང་བ་ཡིད་རིངས་
ཀྱི་བཙུན་མོ་ཕྱྭ་ཟ་གྷུ་ལིང་མ་ཏི་མ་ལས་ནི། འདོད་ཆགས་ཆེ་བ་འཇིག་རྟེན་གྱི་ཁམས་ན་ཡང་མེད་དོ། །དེས་གཡུང་དྲུང་གཙུག་གཤེན་རྒྱལ་བ་ལ་བསྟན་པའི་བོན་དང་། བདེན་པའི་ཚིག་མི་
ཉན་པར་སློབ་དཔོན་ལ་འདོད་ཆགས་ཀྱི་སེམས་སྐྱེས་ནས། བསམ་པ་ངན་པ་རྒྱུས་སོ། །སློབ་དཔོན་འདི་ཁོ་ན་གྲོགས་ལྟ་བུ་ཞིག་ཡིན་ནོ་ཅོག་མནོ་ནས། ཡིད་ཀྱི་སྨོན་ལམ་ཁོ་ན་བཏབ་བོ། །
དེ་ནས་སློབ་དཔོན་ནང་པར་དྲོ་ལ་བྱོན་པ་ལ། རྒྱལ་པོ་ཡང་གྲོང་ཁྱེར་ལ་སྐུ་འཆག་ཏུ་བཏང༌། བུ་ཚ་མིང་སྲིང་ཡང་རྩེར་བཏང༌། འཁོར་པ་རྣམས་ཀྱང་ཁད་ཀྱིས་བསྐྲད་ནས། སེམས་ཅན་ཕྱི་མས་བསུས་
པའི་རྟིང་ལ། མོ་རང་གཅིག་པུས་བསུས་ནས། མཁར་འབར་བ་རྩེ་དགུའི་རྒྱལ་ས་ཡང་ཐོག་ཏུ་སྤྱན་དྲངས་ནས། ཞལ་ཟས་རོ་མཆོག་དང་ལྡན་པ་སྣ་ཚོགས་པ་དྲངས་སོ། །སློབ་དཔོན་གྱིས་

ཞལ་ཟས་དེ་གསོལ་ནས། བཞེངས་ནས་གནས་སུ་གཤེགས་ན། བཙུན་མོ་ཡིས་སློབ་དཔོན་ལ་གསོལ་པ། བདག་ནི་ཆགས་པ་འདི་ལྟ་བུ་སྐྱེ་བ་ནི་གང་ལ་ཡང་མ་མྱོང་ན། སློབ་དཔོན་
སྐྱེས་བུ་ཁྱོད་ནི་ཅི་ལྟས་ཅི་རུ་མཛེས་ལ། ཅི་གསུང་ཅི་རུ་བདེན་པས། བདག་ཀྱང་ཆགས་པ་སྐྱེས་པ་ལགས་སོ། །ལས་འདི་ལ་མི་རྟེན་པ་གང་ཡང་མ་མཆིས་སོ། །འདི་ལ་མ་རྟེན་ན་
སློབ་དཔོན་ཉིད་ཀྱི་སྐུ་ཡང་མི་འཁྲུངས་ངེས། །དེ་སྐད་ཅེས་ཟེར་ནས་སློབ་དཔོན་སྐུ་ལ་འཇུས་སོ། །སློབ་དཔོན་ཡང་ཤིན་ཏུ་སྔངས་སོ། །ཐུགས་ཀྱང་བྱིས་པས་སྒོང་བསྒྱུར་བ་བཞིན་དུ། ཡར་(འཕར་)པར་པར་
མར་(གཏིག་)རྟིག་རྟིག་ཏུ་སོང་ངོ༌། །འབད་ནས་བརྟན་ནས་མནོས་པས། བློ་ཞིག་རྙེད་ནས་བཙུན་མ་ལོ་བཀའ་སྩལ་པ། འཁོར་པས་མཐོང་ངམ་འཕྲིགས་ན་བསྟན་པ་ནུབ་ཏེ་འགྲོ། བདག་གིས་བྱ་ར་
བྱས་ལ་ཕྱི་སྒོ་བཅད་ལ་འོང་གིས་གསུང་ནས་གཤེགས་སོ། །བཙུན་མོས་ཀྱང་བཏང་ངོ༌། །སློབ་དཔོན་ནི་སྒོ་རུ་ལྡུར་གྱིས་བྱུང་ནས་གཤེགས་སོ། །སླད་ན་བཙུན་མོས་འོང་དུ་རེ་ནས་བསྡད་ན། 
མེད་པས་སྒོར་ཕྱིན་ནས་བལྟས་པས། སློབ་དཔོན་ནི་ཤེལ་གྱི་བྲག་ཕུག་པདྨ་རིས་ཀྱི་སྒོར་སླེབས་ནས་སོང་ངོ༌། །བཙུན་མོས་བསམ་པས་ཤིན་ཏུ་སྙིང་ན་ནས། སློབ་དཔོན་ཁྱེད་ཀྱང་འཇིག་

རྟེན་མི་ཡུལ་འདིར། ངས་བསྟན་པ་བསྣུབས་ཀྱིས་ཟེར་ནས། ཚིག་སྨྲས་པ། སླར་ཁྱིམ་དུ་སོང་སྟེ། སྒྲོགས་བུ་ནི་བཅད། གཤམ་བུ་ནི་དཔྲལ། འཛིངས་པའི་ཚུལ་དུ་ལུས་པོ་
ལ་སེན་རྗེས་མང་པོ་ནི་བྱས། འཁྱིག་ཅིང་ངུས་པས། འཁོར་པ་རྣམས་དྲུང་དུ་བྱུང་ངོ༌། །བཙུན་མོ་ཅི་ནོངས་ཅི་ལ་བཤུམས་ཞེས་འཁོར་པས་གསོལ་པས། བཙུན་མོ་ན་རེ། བདག་ལ་ད་ལྟ་མི་
ལ་བྱུང་བ་ཞིག་བྱུང་བས། ད་ཁྱོད་རྣམས་སོངས་ལ། རྒྱལ་པོ་གྲོང་ཁྱེར་ལ་སྐུ་འཆག་པ་སྤྱན་དྲོངས་ལ་ཤོག་ཅིག །དེ་སྐད་ཅེས་འཁོར་པ་མངགས་པས། འཁོར་པ་རྣམས་ཀྱིས་རྒྱལ་པོའི་
སྤྱན་སྔར་མཆིས་ནས་ཞུས་པའི་མདོ། རྒྱལ་པོ་ལགས། བཙུན་མོའི་ཞལ་ནས། ད་ལྟ་བདག་ལ་མི་ལ་མ་བྱུང་བ་ཞིག་བྱུང་བས། རྒྱལ་པོ་མྱུར་དུ་ཡར་ལ་གཤེགས་པར་ཞུ། དེ་སྐད་ཅེས་
འཁོར་པས་སྨྲས་པས། རྒྱལ་པོ་ཡང་ཤིན་ཏུ་མ་དགེས་ནས་ཁབ་ཏུ་བྱོན་པས། བཙུན་མོ་ནི་ཁ་སྦུབ་ནས་ངུ་ཞིང་འདུག་གོ། །རྒྱལ་པོས་བཙུན་མོ་ལ་གསུངས་པ། བཙུན་མོ་ལགས། 
ཤིན་ཏུ་ངུ་ཞིང་རབ་ཏུ་ག་བ་ཅི་ནོངས། མི་ལ་མ་བྱུང་བ་ཞིག་བྱུང་བྱ་བ་ཅི་བྱུང༌། མ་ངུ་བར་མགོ་ཐེག་ལ་སྨྲོས་དང༌། དེ་སྐད་ཅེས་གསུངས་པས། བཙུན་མོས་མགོ་བཏེག་ནས་འཁྱིག་

ཅིང་ངུས་ཏེ། གཏམ་ཡང་མི་ཕྱིན་པ་བཞིན་བྱེད་བྱེད་ནས། རྒྱལ་པོ་ལ་སྨྲས་པ། ཉིད་ཀྱིས་ཞབས་ནས་འདེགས་རིན་ཆོག་པ་ཞིག་གདའ་འོ། །ད་ནང་མི་མེད་པར་གསོལ་ཟས་དྲངས་པས། 
བདག་ལ་འཛིངས་དུ་བྱུང་། སྒྲོག་བུ་ཡང་བཅད། གཤམ་བུ་ཡང་དཔྲལ། ལུས་པོ་ཡང་འཛིངས་པས་སེན་རྗེས་ཀྱིས་འདི་ལྟར་བཀང་ནས་སོང་ངོ༌། །རྒྱལ་པོ་དང་འཁོར་པ་ཀུན། འདི་ནི་གསད་པའི་རིགས་
ཡིན་ནོ། །མི་བསོད་ན་ཡང༌རྔན་བྱ་བའི་རིགས་ཡིན་ནོ། །རྔན་མི་བྱེད་ན་ཡང༌བྲག་ཕུག་ནས་ཕྱུང་ལ་རྡུངས་ཤིང་རྡེགས་ལ། ཐོ་ལེས་ཐོབ་ལ་ཐོངས་ཤིག །དེ་སྐད་ཅེས་བཙུན་མོས་གསོལ་
ཏོ། །རྒྱལ་པོའི་བཀའ་སྩལ་པ། མིའི་མཆོག་ཏུ་གྱུར་པའི་སྐྱེས་བུ་དེ་ཀུན་ཡང༌། །ད་རུང་འཁོར་བའི་འདོད་ཆགས་སེམས་ཀྱིས་མ་སྤོངས་ནས། །ཡོན་བདག་མ་ལ་འཛིང་དུ་འོང་བ་འདི། །སེམས་
ཅན་ཕྱི་མ་ཐམས་ཅད་ལྷ་བས་ཡུས། །གཡུང་དྲུང་བོན་གྱི་བསྟན་པ་ནུབ་ཏུ་ཐོ་བ་ཡིན། །འུ་ཅག་ལ་ཡང་བསོད་ནམས་ཚོགས་ནི་དུམ་ཡང་མེད་པ་ཡིན། །རེ་མ་དགའ་འོ་ཇི་ལྟ་བུ་ཡང་སྲིད་གསུངས་
ནས་དབུ་བཏུམས་ཞིང་ནས་བཞུགས། བཙུན་མོས་འཁོར་པ་རྣམས་སྦུད་པས་ཀྱང༌། སློབ་དཔོན་གྱི་སྐུ་ལ་བསྡོ་བ་བས། གྲིབ་མ་མ་འགོམ་པ་ཞིག་ཀྱང་མ་བྱུང་སྟེ། ཁོ་དེ་དག་རྣམས་མྱོག་

མྱོག་པོར་མྱོས་ཏེ་སོང་ངོ༌། །དེ་ནས་སང་གདུགས་ཀྱི་རྩེ་ལ། སློབ་དཔོན་ཡང་དྲོ་དུས་སུ་དྲོ་ལ་བྱོན་ན། སྔ་པ་ཀ་ན་བྱ་སྐད་སྙན་གྱིས་བསུ་བ་དེ་མེད་དོ། །དེ་ནས་གཅན་
གཟན་རིས་བཀྲས་བསུ་བ་དེ་མེད་དོ། །དེ་ནས་རི་དྭགས་སྤུ་སྡུག་གིས་བསུ་བ་དེ་མེད་དོ། །དེ་ནས་རྟ་ཅང་ཤེས་ཀྱིས་བསུ་བ་དེ་མེད་དོ། །དེ་ནས་གླང་པོ་ཆེ་ཁྱུ་མཆོག་གིས་བསུ་བ་དེ་མེད་དོ། །
དེ་ནས་ཁྱི་རིག་པ་ཅན་གྱིས་བསུ་བ་དེ་མེད་དོ། །དེ་ནས་སྲས་ལྕམ་དྲལ་གྱིས་བསུ་བ་དེ་མེད་དོ། །དེ་ནས་རྒྱལ་པོ་ཡབ་ཡུམ་གྱིས་བསུ་བ་དེ་མེད་དོ། །དེ་ནས་མཁར་གྱི་སྒོར་བྱོན་པས། འཁོར་
པ་ཀུན་ཀྱང་མྱོས་ནས་སྣང་ངོ༌། །སློབ་དཔོན་གྱི་དགོངས་པས་ཀྱང་། བཙུན་མོ་ཡིས་དུག་བཏང་པར་རིག་ནས། སླར་གནས་སུ་གཤེགས་སོ། །གནས་སུ་ཡང་མ་ཚུགས་ནས། སླར་སྒོར་བྱུང་
ནས། བྱོལ་སོང་ལ་རིག་པ་ཡོད་པས། སུར་འོང་བའི་སེམས་ཅན་རྣམས་ཀྱང༌། ཕ་ཐེལ་ཚུ་ཐེལ་ངུ་ཞིང་འགྲེ་ཞིང་འདུག་པ་གཟིགས་ནས། ཤིན་ཏུ་མ་དགེས་པའི་སེམས་བྱུང་ནས། 
དགོངས་པས་ཀྱང་ད་ཡུལ་དེར་མི་འདུག་པའི་སེམས་སྐྱེས་ནས། ཡིག་འབྲུའི་སླག་པ་ནི་གསོལ། གཏོ་ཡི་བཀའ་སྒྲོམ་ནི་ཁུར། ཧོས་རུ་དང་བ་ནི་བསྣམས། གནས་ནས་བྱུང་ནས་

གཤེགས་སོ། །ཡུལ་དེའི་ལ་ཁར་ཕྱིན་ནས། ཞལ་ནས་སྨོད་བཙུགས་པ། ངས་ཀྱང་དགེ་ལ་དད་བསྐྱེད་གཡུང་དྲུང་བོན་བཤད་ན། །ཉོན་མོངས་སྒྲིབ་པ་མ་འབྱོངས་སེམས་ཅན་ཆ་ལ་གནས་
པ་འདྲ། །ཡུལ་འདིར་བསྟན་པ་སྤེལ་བས་བསྟན་པ་ནུབ་སྟེ་སོང༌། །རྒྱལ་པོའི་བཙུན་མོ་དུག་མ་མེ་འབར་མ། །ལས་ཀྱི་རྣམ་པར་སྨིན་པ་ལེན་པར་ཤོག །ང་ལ་འཁྲིག་པ་མེད་པས་
ནམ་ཞིག་བོན་གྱི་བསྟན་པ་དར་བར་ཤོག །ཅེས་གསུངས་ནས་གཤེགས་སོ། །དེ་ནས་ལ་བརྒལ་ལུང་ཕོགས་ནས་བྱོན་ནོ། །ལམ་ཀའི་ཁང་པ་ཞིག་ན་མགར་ཁོ་ན་བྱེད་པ་ཞིག་སྣང་ངོ༌། །ཤིན་ཏུ་
བསྦྲིབས་ནས། མགར་བའི་སྒོར་ཕྱིན་ནས། འདི་སྐད་ཅེས་དྲོ་བསླངས་སོ། །མཁྱེན་མགར་ནི་ཡ་བོ་ལགས། འཕྲུལ་མགར་ནི་ཀུན་མཁྱེན་ལགས། བཟང་མགར་ནི་ཡོ་མཉེས་ལགས། 
ནངས་གི་ནི་དྲོ་མ་མྱོང༌། གདུགས་ཀྱི་ནི་ཕྱེད་ལ་ཐུག །ནང་གི་ནི་དྲོ་ཞིག་གསོལ། མགར་བས་ཐོས་ནས་མགར་མོ་ལ་བོས་ནས་སྨྲས་པ། འུ་བུའི་སྒོ་འདི་ན་ཤིན་ཏུ་ངག་འཇམ་པ་ཞིག་
དྲོ་སློང་བ་སུ་ཡིན་ཇི་ལྟ་བུ་ཞིག་སྣང་ལྟོས་ལ་ཤོག །མགར་མོས་བལྟས་ནས་མགར་བ་སྨྲས་པ། གསུང་གི་ངག་འཇམ་པ་བས་ཀྱང་ཞལ་གྱི་རས་བཟང་བའི་བོན་པོ་ཞིག་གདའ་འོ། །

དེ་སྐད་ཅེས་གླེངས་པས། མགར་བས་ཀྱང་མགར་གྱི་འཕྲོ་བཅད་ནས། ཞེ་ས་ལུགས་བཞིན་ཏུ་ཕུལ་ནས་ནང་དུ་སྤྱན་དྲངས་ནས། གསོལ་ཟས་ཀྱིས་དྲོ་བཏབ་བོ། །དེ་ནས་སློབ་དཔོན་གྱིས་
སྨོན་ལམ་བཏབ་ནས་གཤེགས་སོ། །སློབ་དཔོན་གཤེགས་པའི་རྟིང་ལ་མགར་བས་མགར་བྱེད་དུ་སོང་བས། རྡུང་འཕྲོ་གསེར་གྱི་སྦྲམ་བུ་སྟོར་ནས་མེད་དོ། །མགར་མོ་ན་རེ་དེར་གཞན་མ་ནི་སུ་ཡང་མ་
འོངས་ན། ད་ནང་གི་བོན་པོས་བརྐུས་པས། དོ་ནུབ་མི་སླེབ་པས་ལ་འུར་རྒྱུགས་ཤིག་ཟེར་ནས། མགར་བ་དེ་ཤིན་ཏུ་སྙིང་ན་ནས། མགར་གྲི་ནག་པོ་རྐྱེད་ལ་བཙུགས་ཤིང་རྒྱུགས་ཏེ་སོང་ངོ༌། །
ལ་གཅིག་བརྒལ་བའི་ཕ་ལོག་ཏུ་ཀྲིལ་གྱིས་སླེབས་ནས་མགར་བས་སློབ་དཔོན་ལ་སྨྲས་པ། ད་ནང་ཕུགས་སུ་བཅུག་ནས་ཞིམ་དགུའི་ཟས་ཀྱིས་འགྲོན། དེའི་ལན་དུ་ངའི་རིན་ཆེན་གསེར་
རྐུའམ། ཁྲེལ་མེད་པོ་ཁྱོད་ད་ནི་ལིང་གིས་བཏང་ངོ་ཟེར་ནས། གློ་ནས་མགར་གྲི་ནག་པོ་ལྗུར་གྱིས་ཕྱུང་ནས། སློབ་དཔོན་ལ་བརྡེག་ཏུ་བྱུང་ངོ༌། །སློབ་དཔོན་གྱིས་ཤགས་པའི་ལོང་ནི་མེད། ཟིངས་
ཀྱིས་བཏང་ནས་འཛིངས་པས། མགར་བས་སློབ་དཔོན་ལ་གོར་ཆེ་ནས། གྲིས་མ་ཕོག་པར་མགར་བའི་ལག་པ་གཡས་གཡོན་གཉིས་ཀ་ཙིར་གྱིས་ཟིན་ནོ། །དེ་ནས་སློབ་དཔོན་གྱིས་མགར་བ་

ལ་གསུངས་པ། ང་རྒྱལ་པོ་དང་བ་ཡིད་རིངས་ཀྱི། །མཆོད་གནས་དམ་པ་བྱེད་ཙམ་ན། །བཙུན་མོ་གྷུ་ལིང་མ་ཏི་ལ། །རྩ་བའི་དམ་ཚིག་མ་ཉམས་ནས། །མི་ཚངས་པར་ཡང་མ་སྤྱད་ལ། །མགར་གྱི་སོ་
མལ་ཕྱིན་པའི་ཚེ། །ནང་གི་དྲོ་ཡང་སྦྱར་སྦྱར་ནས། །རིན་ཆེན་གསེར་གྱི་སྦྲམ་བུ་ལ། །རྩ་བའི་དམ་ཚིག་མ་ཉམས་ནས། །མ་བྱིན་པར་ཡང་མ་བླངས་ན། །སེམས་ཅན་འདོད་པ་བསྐང་བའི་ཕྱིར། །བདག་
གི་སྲོག་ལ་ཚད་པ་ཡི། །མགར་གྲི་ནག་པོ་གསེར་དུ་གྱུར། །གསུངས་ནས་ཧོས་རུའི་རྩེ་མོ་བཏུགས་བྱས་པས། མགར་གྲི་ཡང་གསེར་དུ་སེར་ལིངས་ཀྱིས་སོང་། མགར་བ་ཡང་སྐྱེངས་ནས་བཞིན་ལོག་
གེ་སྣང་ངོ༌། །སློབ་དཔོན་གྱིས་ཡང་གསུངས་པ། ཁྱོད་ཀྱི་གསེར་གྱི་སྦྲམ་བུ་ནི། ར་བའི་ལུད་གསེབ་ནས་མགར་མོས་རྙེད་ནས་ཡོད་དོ། །ང་ནི་མ་བྱིན་པར་མི་ལེན་པའི་བོན་པོ་ཞིག་ཡིན་པས། 
ཁྱོད་ཀྱི་གསེར་རྐུ་བའི་ལུགས་ཡོད་དམ། གསུངས་ནས་སློབ་དཔོན་ཡང་ཕར་ལ་གཤེགས་སོ། །མགར་བ་ཡང་ཕྱིར་ལ་ལོག་གོ། །དེའི་དུས་དེའི་ཚེ་ན། རྒྱལ་པོ་དང་བ་ཡིད་རིངས་ནི། དབུ་བཏུམས་ནས་
གཟིམས་ན་ཉི་མ་དམའ་བ་ཚུག་ན་སྙིང་ཕྱུང་བ་བཞིན་མ་དགའ་ནས། སྐུ་བཞེངས་ནས་སློབ་དཔོན་སྤྱན་འདྲེན་དུ་མཆིས་ན། གནས་ན་མི་བཞུགས་པར། ཤུལ་ཧ་རེ་བཞུད་ནས་མི་གདའ་འོ། །

ཡུལ་ཁམས་དེའི་གཅན་གཟན་དང་། རི་དྭགས་དང༌། མི་ནོར་དང༌། འདབ་ཆགས་རྣམས་ཀྱང༌ལྷོ་ཕྱོགས་སུ་ཁ་བལྟས་ནས་ངུའོ། །རྒྱལ་པོ་དང་བ་ཡིད་རིངས་ཀྱང་ཤ་དང་རུས་པ་ཕྱེ་བ་ཙམ་དུ་མ་དགའ་
འོ། །བཙུན་མོ་ལ་གྱོད་བཏབ་པ། སློབ་དཔོན་ལྷ་ཡིས་དགོངས་ན་ཅི་གསུང་མཉན་ནོ་ཅོག །བདག་གིས་བརྒྱ་ལ་སླེབས་ནས་སློབ་དཔོན་ཁུག་པ་ན། ཁྱོད་ནི་བཞེད་ན་གཏན་དུ་འབུལ་ལོ་གསུངས་
ནས། ཕྱོད་ཀྱི་རྟ་ཕོ་ཤུགས་ལྡན་ལ་ཞོན་ནས། སློབ་དཔོན་སྙེག་ཏུ་གཤེགས་སོ། །ལ་གསུམ་ལུང་གསུམ་ཕར་འདས་ནས། སློབ་དཔོན་གྱི་རྗེས་ཁོ་ནར་བཅུགས་ནས་བརྡས་ན། མི་ནག་པོ་ཞིག་
དགོད་ཀྱིན་འཛུམ་ཞིང་འོང་བ་དང་འཕྲད་དོ། །རྒྱལ་པོས་གསུངས་པ། མི་ཁྱོད་རེ་དགའ་ཞིག་འདུག །ཅི་རྙེད་པ་ཞིག་ཡིན་འདི་ནས་ཕར་ལ་མི་ཞིག་སོང་བ་མཐོང་ངམ། དེ་སྐད་ཅེས་གསུངས་པས། མི་ནག་
ནག་པོ་དེས་སྨྲས་པ། མི་ཁྱོད་ནི་རྟ་རྔུལ་ཆུ་བཞིན་དུ་བྱུང་ནས་གར་རྒྱུག་སུ་བརྡས། འདི་ནས་ཕར་ལ་མི་ཞིག་ཤིན་ཏུ་རིངས་པར་སོང་ངོ༌། །ང་དགའ་བ་ནི་གསེར་གྱི་གྲི་འདི་ང་ལ་བྱིན་པས། དེ་ནས་དགའ་
ཞིང་དགོད་པ་ཡིན་ནོ། །རྒྱལ་པོས་བཅུམ་ནས་བརྡས་པས། ཆུ་བོའི་སིང་གའི་རྩར་ལྷན་གྱིས་ཕྱིན་ཙམ་ན། སློབ་དཔོན་གྱིས་ཆུ་བོ་ལ་གོམ་པ་གསུམ་བྱས་ནས་སོང་ངོ༌། །ཉི་མ་ཡང་རྩེར་

གྱིས་རྒས་སོ། །རྒྱལ་པོས་སློབ་དཔོན་ལ་ཁུ་ཆེན་པོས་བཏབ་ནས་གཡབས་པས། ཆབ་ཀྱི་ཕར་ཀ་ནས་སྤྱན་སླར་ལ་གཟིགས་སོ། །ཆུ་བོ་སིང་ག་ནག་པོ་དེ་ནི་ཞེང་དུ་ཆེ་ལ་གཏིང་དུ་ཟབ་ཅིང་རྦ་
རུ་དྲག་པས། རྒལ་དུ་ནི་མི་ཐར། གྲུ་གཟིངས་པ་དང་། ཉག་ཐག་པ་ནི་མུན་རུག་པས་གྲོང་ཁྱེར་ནས་བཙལ་བའི་ལོང་མེད། རྟ་ལས་བབས་ནས་ལྷ་ཕྱག་བཙལ་ནས་ཞུས་པའི་མདོ། རྗེ་
ཅིག་གཡུང་དྲུང་གཙུག་གཤེན་རྒྱལ་བ་ལགས། །འཁོར་བའི་སེམས་ཅན་མཐོ་སར་དྲང་བ་དང༌། །གཡུང་དྲུང་བོན་གྱི་བསྟན་པ་སྤེལ་བ་དང༌། །བདག་གི་མཆོད་གནས་དམ་པར་སྤྱན་དྲངས་ན། །ངན་བུ་
བོར་ནས་གང་དུ་གཤེགས་པ་ལགས། །བཙུན་མོ་བཞེད་ན་གཏན་གྱི་གྲོགས་སུ་འབུལ། །བདག་གི་མཆོད་གནས་དམ་པ་གཤེགས་པར་ཞུ། །དེ་སྐད་ཅེས་ཞུས་སམ་གསོལ་པས། སློབ་དཔོན་
གྱིས་ཆབ་ཀྱི་ཕ་ཀ་ནས་བཀའ་སྩལ་པ། དད་པ་ཅན་གྱི་རྒྱལ་པོ་དང་བ་ཡིད་རིངས་ལགས། །བུད་མེད་བྱ་བ་བཙན་དུག་ཧ་ལ་ཡིན། །སེམས་ཅན་གང་གིས་འཐུངས་ཀྱང་མྱུར་དུ་འཆི་བར་འགྱུར། །
བུད་མེད་བྱ་བ་ལས་ཀྱི་སྲིན་མོ་ཡིན། །སེམས་ཅན་གང་གིས་འཁོར་ཀྱང་ལ་འུར་འཆི་བར་བྱེད། །བུད་མེད་བྱ་བ་དམྱལ་བའི་འདམ་རྫབ་ཡིན། །སེམས་ཅན་གང་གིས་འཁོར་ཀྱང་འདམ་ལ་འཛིན་པར་

བྱེད། །བུད་མེད་བྱ་བ་འཁོར་བའི་བཙོན་ར་ཡིན། །གང་གིས་འབགས་ཀྱང་ཐར་པ་ཐོབ་མི་སྲིད། །བུད་མེད་བྱ་བ་བདུད་ཀྱི་མྱ་ངན་ཡིན། །གང་གིས་འབྲེལ་ཀྱང་སྡུག་བསྔལ་འཆད་མི་མྱོང༌། །
བདག་གི་སེམས་ལ་འདོད་ཆགས་ས་བོན་མེད། །སེམས་ལ་མེད་པར་ལུས་ལས་ཅི་ལ་སྐྱེ། །འོ་སྐོལ་འགྲོགས་སུ་བཙུན་མོས་ལྟོ་བརླང་བཏབ། །མ་ཉེས་བུ་འདི་ནམ་ཞིག་མཐའ་ནས་དག་སྟེ་
འོང༌། །སླར་ལ་ལོག་ནས་རྒྱལ་པོའི་ཡུལ་དུ་ངན་བུ་ད་མི་མཆི། །མཆོད་གནས་གཞན་ནས་ཚོལ་ལ་དགེ་བ་ལུགས་བཞིན་སྤྱོད། །དེ་སྐད་ཅེས་གསུངས་ནས། སློབ་དཔོན་ཀྱང་ཕྱོད་ཀྱིས་
གང་ལྟར་སོང་ཆ་མེད་པར་གཤེགས་སོ། །རྒྱལ་པོ་ཡང་མི་ཆད་ལ་རྟ་ངལ། ཡིད་ཆད་ལ་ག་མུག །མུན་སྲོས་ལ་སྨག་འཐིབས་པས། དེ་ཀ་ན་གཟིམས་སོ། །མགར་བ་སླར་ལ་ལོག་པ་དེས་
ཉི་མ་དམར་ཐག་ཆོད་པ་ན་ཁྱིམ་དུ་སླེབས་སོ། །མགར་མོས་མདུན་དུ་བྱུང་ནས། ཁྱོད་ཀྱིས་བོན་པོ་དཀའ་ཐུབ་པ་དེ་མ་གསད་དམ། འུ་བུ་ཅག་གི་གསེར་གྱི་སྦྲམ་བུ་ནི། ར་བའི་ལུད་གསེབ་ནས་
རྙེད་ནས་ཡོད་དོ། །མགར་བས་ལན་བཏབ་པ། ཅི་དགུ་ཐམས་ཅད་བརྟགས་ནས་མི་ཟེར་བར། །བོན་པོས་བརྐུས་ཀྱིས་རྒྱུགས་ཅིག་ཟེར་ཟེར་ནས། །ལ་ཅིག་བརྒལ་ནས་བོན་པོ་ཀྲིལ་གྱིས་སླེབས། །

གྲི་ནག་ཕྱུང་ནས་ལིང་གིས་བཏང་སྙམ་ནས། །གྲི་དང་ལག་པ་གཉིས་ཀ་ཁོ་ཡིས་ཟིན། །ཕྱིར་ལ་གསོད་པའི་ལས་ཅིག་བྱུང་ངམ་སྙམ། །ཤིན་ཏུ་འཇིགས་ཤིང་རབ་ཏུ་བྲེད་པ་ལ། །གསོད་པའི་ཚུལ་
དུ་གཏན་ནས་མི་འདུག་པར། །ཚིག་བཤད་འདི་རྣམས་སྒྲེངས་ནས་སྨྲས་པ་ཡིན། །བདག་རྒྱལ་པོ་དང་བ་ཡིད་རིངས་ཀྱི། །མཆོད་གནས་དམ་པ་བྱེད་ཙམ་ན། །བཙུན་མོ་གྷུ་ལིང་མ་ཏི་ལ། །རྩ་བའི་དམ་
ཚིག་མ་ཉམས་པར། །མི་ཚངས་པ་ཡང་མ་སྤྱད་ལ། །མགར་གྱི་སོ་མལ་ཕྱིན་པའི་ཚེ། །ནང་གི་དྲོ་ཡང་སྦྱར་སྦྱར་ནས། །རིན་ཆེན་གསེར་གྱི་སྦྲམ་བུ་ལ། །རྩ་བའི་དམ་ཚིག་མ་ཉམས་ནས། །མ་
བྱིན་པ་ཡང་མ་བླངས་ན། །སེམས་ཅན་འདོད་པ་བསྐང་བའི་ཕྱིར། །ང་ཡི་སྲོག་ལ་ཚད་པ་ཡི། །མགར་གྲི་ནག་པོ་གསེར་དུ་འགྱུར་ཟེར་ནས། །ཧོས་རུའི་རྩེ་མོ་གཏུགས་བྱས་པས། །འུ་བུའི་གྲི་འདི་གསེར་
དུ་སེར་ལིང་གིས་སོང་ངོ༌། །བདག་ཀྱང་ཤིན་ཏུ་ངོ་ཚ་ནས་མིག་ཀྱང་ལྟ་མ་ཕོད་དོ། །དེའི་རྟིང་ལ་ཡང་བདག་ལ་ཁྱོད་ཀྱི་གསེར་གྱི་སྦྲམ་བུ་ནི་ར་བའི་ལུད་གསེབ་ནས་མགར་མོས་རྙེད་ནས་སྣང་ངོ༌། །བདག་
ནི་མ་བྱིན་པར་མི་ལེན་པའི་བོན་པོ་ཞིག་ཡིན་པས། ཁྱོད་ཀྱི་གསེར་གྱི་སྦྲམ་བུ་བརྐུ་བའི་ལུགས་ཡོད་དམ། དེ་སྐད་ཅེས་གསུངས་ནས་ཕར་བཞུད་དོ། །ངས་ཀྱང་ཚུར་ལ་ལོག་ནས་འོངས་སོ། །

དེ་སྐད་ཅེས་སྨྲས་ནས། མགར་མོ་ལ་གྲི་བསྟན་པས། མགར་མོ་ཡང་ཤིན་ཏུ་དགའ་ནས་མཆོང་ངོ༌། །དེ་ནས་ནང་པར་ནམ་ལོངས་ནས། རྒྱལ་པོ་དང་བ་ཡིད་རིངས་ཀྱིས་ཆབ་
ཀྱི་ཕ་ཀ་ན་སློབ་དཔོན་བཞུགས་སམ་བལྟས་པས་མི་བཞུགས་སོ། །དེ་ནས་ཡང་ཕྱོད་ཀྱི་རྟ་ཕོ་ཤུགས་ལྡན་ཆིབས་ནས། ཆབ་ཀྱི་ཁ་འགྲིམ་ཏེ། གྲུ་གཟིངས་པ་དང་། ཉག་ཐག་པའི་
གྲོང་ཁྱེར་ལ་ཞབས་ཕབ། མི་རྟའི་དྲོ་སློང་ཆབ་སྒྲོལ་བའི་མཉན་པ་སྦྲན་ནས། ཆབ་ཀྱི་ཕ་ཀར་བྱོན་ནས་རྗེས་བཅད་པས་ཀྱང་རྗེས་མ་ཆོད། རྨད་བཏངས་པས་ཀྱང་མཐོང་བ་མེད་དོ། །རྒྱལ་པོ་ཡང་
ཤིན་ཏུ་ཐུགས་ཆད་ནས་ཆུ་བོ་ཆེན་པོ་དེ་ཚུར་བརྒལ་ནས་འོངས་སོ། །མགར་བའི་སྒོར་བབས་ནས་དྲིས་པས། འཕྲུལ་གྱི་མགར་བ་ལགས། ཁ་སོང་གི་བོན་པོ་དེ་ཁྱོད་ཀྱི་དྲུང་ན་གང་དུ་འགྲོ་ཟེར། 
ཁྱོད་ལ་གསེར་གྱི་གྲི་བྱིན་པ་ཁྱོད་ཀྱིས་ཡོན་ཏན་ཅི་བྱས། མགར་བས་རྒྱལ་པོ་ལ་གསོལ་པ། བདག་གི་དྲུང་ན་ནི་འདིར་འགྲོ་བྱ་བ་ཡང་མི་གསུང་ངོ༌། །གར་འགྲོ་ཡང་བདག་ལ་ཆ་མེད་དོ། །མགར་
བས་རྐུ་བཙུགས་པ་དང་། གྲི་ཕྱུང་བ་ནི་ཤིན་ཏུ་ངོ་ཚ་ནས་རྒྱལ་པོ་ལ་གསངས་ཏེ། བདག་ལ་གསེར་གྱི་གྲི་བྱིན་པ་ནི། བདག་གིས་ཡོན་ཏན་བགྱིས་ཏེ། ཤིན་ཏུ་སྦྲིབས་པ་ཞིག་བྱོན་པ་ལ། 

གསོལ་ཟས་བདའ་དགུ་ནི་དྲངས། སྐྱེལ་མ་ཞབས་ཏོག་ནི་བགྱིས། དེའི་ཡོན་ཏན་གྱིས་བདག་ལ་བྱིན་པ་ལགས་སོ། །རྒྱལ་པོ་ལགས། དེ་ནི་མིའི་མཆོག་ཏུ་གྱུར་པ་ཞིག་གདའ་ན། རིགས་ནི་
གར་(གཏོགས)རྟོགས། མིང་ནི་ཇི་སྐད་བགྱི་བ་ལགས། ཉིད་འདེད་པ་ཅིའི་ཕྱིར་ན་འདེད། རྒྱལ་པོ་ཀྱང་བཙུན་མོའི་ཐ་སྙེད་ནི་གསངས་ནས། མགར་བ་ལ་བཀའ་སྩལ་པ། མིའི་མཆོག་ཏུ་གྱུར་པའི་
སྐྱེས་བུ་དེ། རིགས་ནི་སྲིད་པའི་རིགས་སངས་པོ་འབུམ་ཁྲིའི་སྤྲུལ་པ་ཡིན་ནོ། །མིང་ནི་གཡུང་དྲུང་གཙུག་གཤེན་རྒྱལ་བ་བྱ་བ་ཡིན་ནོ། །བདག་གིས་ཕྱི་ནས་སྙེག་པ་ནི། མཆོད་གནས་སུ་སྤྱན་འདྲེན་པ་
ཡིན་ཏེ། བྱོན་དུ་མ་བཞེད་ཏེ། ད་ལྟ་ཡི་མུག་ནས་ཁྱིམ་སྙེག་པ་ཡིན་ནོ། །དེ་སྐད་ཅེས་གསུངས་ནས་གཤེགས་སོ། །དེ་ནས་ཁབ་ཏུ་བྱོན་ནས། ཡུལ་ཁམས་དེའི་མི་རྣམས་ཀྱིས་རྒྱལ་པོ་ལ་དྲིས་
ཤིང་སྨྲས་པས། རྒྱལ་པོ་ཡིས་བཀའ་སྩལ་པ། བདག་གིས་རྗེས་ཁོ་ནར་ཞུགས་ནས་བསྙེགས་པས། ཉི་མ་བསྒས་ཁར་ཆུ་བོ་སིང་གའི་འགྲམ་དུ་དེའུ་སླེབས་ཙམ་ཞིག་བྱས་ནས། སྐྱེས་བུ་དེ་ནི་རྫུ་
འཕྲུལ་གྱི་ཞབས་དང་ལྡན་པ་ཞིག་གདའ་འོ། །ཆུ་བོ་དེ་ལ་གོམ་པ་གསུམ་མཛད་ནས་གཤེགས་སོ། །དེ་ནས་མ་སླེབ་བོ། །ཁུས་བཏབ་ཅིང་གཡབ་ཀྱིས་བོས་ན། སྤྱན་ཚིག་ཙམ་ཅིག་མཛད་པ་

ན། བདག་གིས་ལྷ་ཕྱག་བཙལ་ནས། སླར་གཤེགས་པར་ཞུས་ན། གཤེགས་སུ་མ་བཞེད་ནས་ཚིག་བཤད་འདི་རྣམས་གསུངས་སོ། །དད་པ་ཅན་གྱི་རྒྱལ་པོ་དང་བ་ཡིད་རིངས་ལགས། །
བུད་མེད་བྱ་བ་བཙན་དུག་ཧ་ལ་ཡིན། །སེམས་ཅན་གང་གིས་འཐུང་ཀྱང་མོད་ལ་འཆི་བར་འགྱུར། །བུད་མེད་བྱ་བ་ལས་ཀྱི་སྲིན་མོ་ཡིན། །གང་གིས་འཁོར་བ་མྱུར་དུ་འཕུང་བར་བྱེད། །བུད་མེད་
བྱ་བ་དམྱལ་བའི་འདམ་རྫབ་ཡིན། །གང་གིས་ཉེ་བ་འདམ་ལ་འཛིན་པར་འགྱུར། །བུད་མེད་བྱ་བ་འཁོར་བའི་བཙོན་རར་ཡིན། །གང་གིས་ཉེ་པས་ཐར་པ་ཐོབ་མི་སྲིད། །བུད་མེད་བྱ་བ་བདུད་ཀྱི་མྱ་
ངན་ཡིན། །གང་གིས་འབྲེལ་པ་སྡུག་བསྔལ་འཆད་མ་མྱོང༌། །བདག་གི་སེམས་ལ་འདོད་ཆགས་ས་བོན་མེད། །སེམས་ལ་མེད་པས་ལུས་ལས་ག་ལ་སྐྱེ། །འུ་བུ་འགྲོགས་སུ་བཙུན་མོས་ལྟོ་
བརླང་བཏབ། །མ་ཉེས་བུ་འདི་ནམ་ཞིག་མཐའ་ནས་དག་སྟེ་འོང༌། །སླར་ལ་ལོག་ནས་རྒྱལ་པོའི་ཡུལ་དུ་ད་མི་འགྲོ། །མཆོད་གནས་གཞན་ནས་ཚོལ་ལ་དགེ་བ་ལུགས་བཞིན་སྤྱོད། །དེ་
སྐད་ཅེས་གསུངས་ནས་གང་ལྟར་སོང་ཡང་ཆ་མེད་པར་ཕྱོད་ཀྱིས་སོང་ངོ༌། །ནང་པར་རྗེས་བཅད་ནས་རྨད་བཏང་བས་ཀྱང་མ་རྙེད། ཡིད་ཆད་ག་མུག་རྟ་ངལ་ནས་ད་ལྟ་འོངས་པ་ཡིན་ནོ། །དེ་སྐད་

ཅེས་བཀའ་སྩལ་ཏོ། །ཡུལ་ཁམས་དེའི་མི་རྣམས་ཀྱང༌མི་དགའ་བའི་སེམས་ནི་ཤིན་ཏུ་ཡང་ཀུན་སྐྱེས་སོ། །དེའི་ཚེ་དེའི་དུས་ན། སློབ་དཔོན་གཡུང་དྲུང་གཙུག་གཤེན་རྒྱལ་བ་ཡིས། རི་གཙུག་རུམ་
འབར་བའི་ནགས་ཚལ་ཏུ་གཤེགས་ནས་དགོངས་པ་མཛད་པས། ཡུལ་ཁམས་དེའི་ལྷ་དང་ཀླུ་ཐམས་ཅད་འདུས་ནས་སྡོང་གྲོགས་དང་མཆོད་པ་བྱེད་དོ། །རི་དེའི་སྤྲེའུ་བྱང་ཆུབ་སེམས་དཔའ་རྣམས་ཀྱིས་ཤིང་
ཐོག་དང་སྨན་བཏུས་ཀྱིན་འདྲེན་ནོ། །ལྷ་མོ་དང་ཀླུ་མོ་རྣམས་ཀྱིས་ཀྱང༌བསྐོར་བ་བྱེད་ཅིང་མཆོད་པ་འབུལ་ལོ། །དེར་ཕྱིས་ན་མི་ནི་ཇི་སྐད་འཕྱ། སློབ་དཔོན་གྱིས་སེམས་ཀྱི་མངོན་པར་ཤེས་པས་བལྟས་པས། 
ཡུལ་ཧོས་མོ་གླིང་དྲུག་གི་མི་རྣམས་ཀྱང༌། ཉིད་ལ་ཤིན་ཏུ་དཔྱ་ཞིང་སྡིག་པའི་ལས་བྱེད་དོ། །སློབ་བུ་རྣམས་ཀྱང་སྦྱིན་པ་གཏོང་བ་ནི་འཕྲོ་བཅད། ཚུལ་ཁྲིམས་བསྲུང་བ་ནི་འཆལ། སྡོམ་པ་མནོས་པ་ནི་
ཤོར། སློབ་དཔོན་ཡང་དེ་ཙུག་བྱེད་ན། བོན་བྱ་བ་བརྫུན་ཡིན་ཟེར་ནས། སྡིག་པ་སྣ་ཚོགས་བྱེད་ཅིང་སྣང་བས། སློབ་དཔོན་གྱིས་གཟིགས་ནས་སློབ་དཔོན་ཡང་ཤིན་ཏུ་མི་དགའ་བའི་སེམས་སྐྱེས་སོ། །
དགོངས་པ་ཐང་བཅད་ནས་འདི་ཇི་ལྟ་བུས་ཟློག་དགོངས་ནས། ཀླུ་ནག་པོ་བསྒྲུབས་ལ། བཙུན་མོ་ཕྱྭ་ཟ་གྷུ་ལིང་མ་ཏིའི་ལུས་ལ་ནད་ཙི་ཙི་ཛ་ལ་བཏང་ལ། ནད་དེས་ཤིན་ཏུ་གདུངས་ཙམ་ན། རྫུ་འཕྲུལ་

གྱི་མོ་པ་ཞིག་བཏང་ལ། དེས་བཙུན་མོ་ལ་མོ་བཏབ་པ། མོས་ཟིན་བཙུག་བྱས་ལ། ཁྱོད་ཀྱིས་ཁ་ཡིས་ཀྱང་མི་ཐུབ། ལག་གིས་ཀྱང་མི་ཐུབ་པའི་མི་ཞིག་ལ་ལྟོ་བརླང་དང་བསྐུར་པ་ཆེན་པོ་
བཏབ་པས། དེའི་ཆད་པས་ནད་འདི་བྱུང་བ་ཡིན་ནོ། །ད་ཕྱི་མ་ཅིས་ཀྱང་མི་ཕན་པས། མི་དེ་དང་གཤེན་རབ་སྤྱན་དྲོངས་ལ། ཚིག་དྲག་པོར་བཟླས་ལ་མཐོལ་བཤགས་མང་པོ་བྱས་ན་ཕན་ནོ། །བྱས་ནས་བཙུན་
མོས་ཁས་བླངས་ན། བོན་གྱི་བསྟན་པ་དར་བར་འོང་བ་གཟིགས་ཏེ། སློབ་དཔོན་གྱིས་དགོངས་པ་ཐང་བཅད་ནས། ཀླུ་ནག་པོའི་སྙིང་པོ་དྲངས་ཏེ་ས་རིམ་དགུར་མེར་ཐེབས་ད་ལྟ་ཆུ་ཕུར་སྒོ་ཧེད་དྲང་དྲང༌
ལན་བརྒྱ་རྩ་བརྒྱད་བཟླས་ནས། འགུགས་བྱེད་ཀྱི་ཕྱག་རྒྱ་ལག་པའི་ཁུ་ཚུར་གཉིས་བཅངས། མཛུབ་བུ་གཉིས་བཀུག་ནས་དྲངས་པས། རི་དེའི་རྩ་བ་ན་གནས་པའི་ཀླུ་ནག་པོའི་གྲོང་ཁྱེར་ཀུན་
ཀྱང་འགུལ་ལོ། །དེའི་ནང་ནས་སློབ་དཔོན་དང་ཉེ་བའི་ཀླུ་ནག་པོ་འཛིན་པ་ལག་མང་བྱ་བ། སྡོམ་ནག་པོ་རྐང་ལག་སུམ་བརྒྱ་དྲུག་ཅུ་པ། དཔྲལ་བ་ན་མིག་གཅིག་ཡོད་པ། ཁ་ཆུ་དུག་ཏུ་འཛག་
པ། དབང་དུ་འདུས་ནས། སློབ་དཔོན་གྱི་སྤྱན་སྔར་བྱུང་ངོ༌། །སློབ་དཔོན་ཉིད་ལ་མཆོངས་ཀྱི་དོགས་ནས། སྡོམ་བྱེད་ཀྱི་ཕྱག་རྒྱ་ཁུ་ཚུར་གཉིས་བཅངས་ནས་བརྩེགས་པས། ཀླུས་ཀྱང་འགུལ་མ་ནུས་

པར་སློབ་དཔོན་ལ་སྨྲས་པ། བདག་གནས་སུ་འདུག་ཏུ་མི་སྟེར་བར། སྙིང་ནས་དྲངས་ཤིང་འགུགས་པ་ཁྱོད་ལ་ཉེས་ཅི་བྱས། ད་ཅི་བྱེད་ཟེར་ནས་ཤིན་ཏུ་མི་སྡུག་པར་ལྟའོ། །སློབ་དཔོན་གྱིས་བཀའ་
སྩལ་པ། ཁྱོད་ཀྱང་རི་འདིའི་རྩ་བ་ན་གནས། ང་ཡང་རི་འདིའི་རྐེད་པ་ན་གནས། འུ་བུ་གཉིས་གཉིས་ཀྱིས་བསྡུས་པའི་སྤུན་ཟླ་ཡིན། ང་ལ་དགྲ་བྱུང་ནས་ར་མདའ་བཟློག་པ་ཡིན། ཁྱོད་ལས་
མཐུ་རྩལ་ཆེ་བ་གང་ཡང་མེད། དམ་ལོང་དམ་ལོང་ནག་པོ་ཀླུ་ཡི་བུ། དེ་སྐད་ཅེས་གསུངས་ནས། སྙིང་པོ་སྟོང་རྩ་ཅིག་བཟླས་ཤིང་ཤ་སྣ་ཚོགས་ཀྱི་གཏོར་མ་བླུད་པས། སྙིང་པོས་ཀླུ་གྲུབ་ནས་ཀླུ་
ཡང་ཤིན་ཏུ་དགའ་སྟེ་སྨྲས་པ། གནས་ཀྱིས་བསྡུས་པའི་ཚང་ཟླ་སྐྱེས་བུ་ཁྱོད། །བསྟན་པ་བཤིག་པའི་དགྲ་བོ་གང་ན་ཡོད། །ང་ཡིས་ཙི་ཙི་ཛ་ལའི་ནད་ཀྱིས་བཟུང་ལ་གཏང༌། །སློབ་དཔོན་ཡང་ཤིན་ཏུ་
དགེས་ནས། ཀླུ་ལ་གསུངས་པ། མཐུ་དང་སྟོབས་སུ་ལྡན་པ་ནག་པོ་ཀླུ་ཡི་བུ། ང་ཡི་བསྟན་པ་བཤིག་པའི་དགྲ་བོ་ནི། བྱང་ཕྱོགས་ཀྱི་གླིང་ཡུལ་ཧོས་མོ་གླིང་དྲུག་ན། མཁར་འབར་བ་རྩེ་དགུའི་
ནང་ན། བཙུན་མོ་གྷུ་ལིང་མ་ཏི་བྱ་བ་ཞིག་ཡོད་ཀྱིས། ངའི་བཀའ་མ་བྱུང་གི་བར་དུ་ཙི་ཙི་ཛ་ལས་ཟུངས་ལ་སྡོམས་ཤི་གསུངས་ནས། སྡོམ་བྱེད་ཀྱི་ཕྱག་རྒྱ་བཤིག་ནས་བཏང་ནས། ཀླུ་

ནག་པོ་དེ་མཆོངས་པ་དགུ་ཡིས་ཡུལ་ཧོས་མོ་གླིང་དྲུག་ཏུ་ཕྱིན་ནོ། །མཁར་འབར་བ་རྩེ་དགུའི་ནང་ན། བཙུན་མོ་གྷུ་ལིང་མ་ཏི་ཉལ་བའི་སྔས་སུ་མཆོངས་ཏེ། བྱིན་གྱིས་མནན་
ནས་ཁ་ཡི་ནང་ན་མར་འཛུལ་ཏེ། སྙིང་དཀར་ནག་གི་མཚམས་ནས་བཟུང་ངོ༌། །ཡན་ལག་མང་པོ་ནི་རྩ་ཐམས་ཅད་དུ་བརྐྱངས་ནས། བཙུན་མོ་ཀླུ་ཡིས་དབང་དུ་བསྡུས་ཏེ་བསྡམས་སོ། །གཉིད་
སད་ནས་ཀྱང་ལུས་ཟ་ལ་སྙིང་ཤིན་ཏུ་མ་དགའོ། །མོ་མཐུ་བཏབ་པས་ཀྱང་མ་ཕན་ནོ། །ལོ་གཅིག་ལོ་གཉིས་ལ་རྒྱལ་འབངས་ཀྱིས་ཀྱང་ནད་མཛེ་ཡིན་པར་ཤེས་སོ། །རྒྱལ་པོ་དང་སྲས་ལྕམ་
དྲལ་ཡང་མཆི་མ་ལ་སྔས་བྱས་སོ། །དེའི་ཚེ་དེའི་དུས་ན། སློབ་དཔོན་གྱིས་རི་གཙུག་རུམ་འབར་བའི་ནགས་ཚལ་ནས། སྐུའི་སྤྲུལ་པ་འཕྲུལ་གྱི་མོ་པ་ཀུན་ཤེས་ཐང་པོ་བྱ་བ་ཞིག །རྒྱལ་པོའི་
ཡུལ་དེར་ཕེབས་སོ། །གྲོང་ཁྱེར་གྱི་རྣམས་ཀྱིས་མོ་བཏབ་པས་ཀྱང༌། སྣང་སྲིད་ཐམས་ཅད་འཆད་པར་རྣོའོ། །རྒྱལ་པོས་བཀའ་སྩལ་ནས། མོ་པ་དེ་འཁོར་པ་གཅིག་གིས་སྤྱན་དྲངས་སོ། །མཁར་
འབར་བ་རྩེ་དགུའི་ནང་དུ་བྱོན་ནོ། །རྒྱལ་པོ་ཡབ་ཡུམ་གཉིས་དང༌། སྲས་ལྕམ་དྲལ་གཉིས་དང་བཞི་ལས་ཕྱི་མ་ཐམས་ཅད་སྒོར་ཕྱུང་ནས་མོ་བཏབ་བོ། །དེ་ནས་མོ་མ་ལ་ཞུས་པ། 

བདག་གི་བཙུན་མོ་འདི་བྲོ་ནད་ངན་པ་འདི་ལྟ་བུས་ཟིན་ན་སྐྱོན་ཇི་ལྟ་བུ་ལགས། ལྷ་འདྲེ་ཇི་ལྟ་བུ་གནོད། གཏོ་ཇི་ལྟ་བུ་ཕན། འདི་སོས་ན་ནི་ཉིད་ལ་ཡུལ་ཞིང་སྣེའུ་འཕྲང་གིས་བཅད་པ་
སྦྱིན་ནོ། །དེ་ནས་མོ་པས་ཀྱང་མོ་ཆ་སྣ་དགུ་བཤམས་ནས། མོ་བཏབ་བཏབ་ནས། རྒྱལ་པོ་ཡབ་ཡུམ་ལ་ཁ་དམར་སྨྲས་པ། ཁྱོད་ཀྱི་བཙུན་མོ་འདི་ནད་ཙི་ཙི་ཛ་ལས་འཛིན་པའི་འདྲེ་ནི། 
ཁ་ལག་གཉིས་ཀྱིས་མི་ཐུབ་པའི་མི་ཞིག་ལ། ལྟོ་སྐུར་པ་ཆེན་པོ་བཏབ་པས། དེའི་ཆད་པས་ནད་འདི་བྱུང་བ་ཡིན་ནོ། །ད་ཡང་ཕྱི་མ་ཅིས་ཀྱང་མི་ཕན་ནོ། །སྟོན་པ་གཤེན་རབ་མི་བོ་དང༌། སྐུར་
པ་བཏབ་པའི་མི་དེ་གཉིས་སྤྱན་དྲངས་ནས། སྐོང་གསོ་བྱས་ཤིང་མཐོལ་བཤགས་མ་བྱས་ན། ཕྱི་མ་ཅིས་ཀྱང་ཕན་པར་མི་འགྱུར་རོ། །རྒྱལ་པོ་ནི་ཤིན་ཏུ་འཕྲིག་པ་སྐྱེས་སོ། །བཙུན་མོ་ནི་
ཤིན་ཏུ་ཡང་བསྙོན་ནས་ཁས་མ་བླངས་སོ། །དེ་ནས་རྒྱལ་པོས་འཁོར་པ་རྣམས་ལ་བཀའ་སྩལ་པ། རྒྱལ་བུ་ལྕམ་དྲལ་དང༌འཁོར་པ་མང་པོ་ཞིག་ནི་ལྷོ་ཕྱོགས་ཀྱི་འཇིག་རྟེན་གྱི་ཁམས་སུ་སློབ་
དཔོན་འཚོལ་དུ་བཏང་ངོ༌། །རྒྱལ་པོ་ཉིད་ཤིང་རྟ་ཟངས་ཀྱི་འཁོར་ལོ་བཞི་པ་ལ་ཆིབས་ནས། རོལ་མོ་དང་འཁོར་པ་མང་པོ་ཞིག་ནུབ་ཕྱོགས་ཀྱི་འཇིག་རྟེན་གྱི་ཁམས་ནས་སྟོན་པ་གཤེན་རབ་

སྤྱན་འདྲེན་དུ་གཉིས་སོ། །དེ་ནས་ཡུལ་འོལ་མོ་ལུང་རིང་སུ་བྱོན་ནས་སྟོན་པ་ལ་བསྐོར་བ་བྱས། ལྷ་ཕྱག་བཙལ། མཆོད་པ་ཕུལ་ནས་ཞུས་པའི་མདོ། སྟོན་པའི་སྒྲོན་མ་
གཤེན་རབ་མི་བོ་ལགས། བདག་གི་བཙུན་མོ་ནད་ཙི་ཙི་ཛ་ལས་ཟིན་པས། གཞན་མ་ནི་ཅིས་ཀྱང་མ་ཕན་པས། མོ་པ་ཀུན་ཤེས་ཐང་པོ་ལ་མོ་བཏབ་པས། གཤེན་རབ་སྤྱན་དྲངས་ཤིང་
མཆོད་པ་དབུལ་ཞིང་སྐོང་བཤགས་ཁོ་ན་བྱས་ན་ཕན་ནོ་ཟེར་བས། སྟོན་པའི་སྒྲོན་མ་འགྲོ་བའི་དོན་ལ་གཤེགས་པར་ཞུ། དེ་སྐད་ཅེས་གསོལ་ཏོ། །གཤེན་རབ་ཀྱིས་བཀའ་སྩལ་པ། གཤེན་
ཆེན་པོ་ལྔ་ཡང༌བོན་ཆེན་པོ་འཆད་པའི་ཐུན་རྫོགས་པས། འཁོར་བའི་ལམ་ལྔའི་སྒོ་གཅོད་དུ་གཤེགས་ཤིག །བདག་ནི་འགྲོ་བའི་དོན་བྱེད་པ་ལ་གལ་ཆེ་བ་ཞིག་ཡིན་པས། རྒྱལ་པོའི་སྤྱན་
འདྲེན་པ་འདི་དང་འགྲོགས་ནས། ཤར་ཕྱོགས་ཀྱི་འཇིག་རྟེན་གྱི་ཁམས་སུ་མཆིའོ། །འོལ་མོ་ལུང་རིང་གི་སློབ་བུ་འབུམ་ཕྲག་མང་པོ་རྣམས་ཀྱང༌། བདག་མ་འོངས་ཀྱི་བར་དུ་མཆོད་པའི་རྒྱུན་མ་
བཅད་ཅིག །བསྟན་པ་ཡང་གཞུང་བཞིན་སྲུངས་ཤིག །དེ་སྐད་ཅེས་བཀའ་སྩལ་ནས། གསེར་གྱི་ཤིང་རྟ་འཁོར་ལོ་བརྒྱད་པ་ལ་ཆིབས། འཁོར་པ་མང་པོ་དང༌རོལ་མོ་སྣ་ཚོགས་པས་སྐུ་

བསྐོར་ནས་གཤེགས་སོ། །དེ་ནས་ཆུ་གྱིམ་ཤང་ནག་པོ་བརྒལ་ནས། ཡུལ་ཧོས་མོ་གླིང་དྲུག་ཏུ་གཤེགས་ནས། སྟོན་པ་ལ་གནམ་གྱི་ལྷ་དང༌། སའི་ཀླུ་དང་། བར་གྱི་མི་རྣམས་ཐམས་ཅད་ཀྱིས་ལྷ་ཕྱག་བཙལ་ཞིང་
མཆོད་པ་ཕུལ་ལོ། །འདབ་ཆགས་དང་གཅན་གཟན་དང་། མི་ནོར་ཐམས་ཅད་ཀྱིས༌ལྷ་ཕྱག་བཙལ་ཞིང་མཆོད་པ་ཕུལ་ལོ། །བཙུན་མོས་ཀྱང་ལྷ་ཕྱག་ཕུལ་ལོ། །དེ་ནས་མཁར་འབར་བ་རྩེ་དགུའི་ནང་དུ་བྱོན་
ནོ། །རོ་མཆོག་དང་ལྡན་པའི་གསོལ་ཟས་སྣ་ཚོགས་པ་དྲངས་སོ། །གཤེན་རབ་ནི་རྣམས་པ་ཐམས་ཅད་མཁྱེན་པའི་ཡེ་ཤེས་ཅན་ཡིན་པས་ཐུགས་ལ་ས་ལེ་ནི་མངའ་ན། འགྲོ་བའི་དོན་དུ་གསུངས་པ། 
བདག་གི་སློབ་བུ་ཡིད་ཀྱི་ཁྱེའུ་ཆུང་ཟུར་ཕུད་ཅན། གང་ན་དགོངས་པ་བྱེད་སྐད་མ་ཐོས་སམ། ད་རུང་ཅི་བྱེད་ང་ཡི་སྤྱན་སྔར་ཁྲིད་ལ་ཤོག །དེ་སྐད་ཅེས་གཤེན་རབ་ཀྱིས་གསུངས་པས། རྒྱལ་པོའི་དགོངས་
པས་ཤིན་ཏུ་ངོ་ཚ་ན། ལོ་རྒྱུས་ཀྱི་གཏམ་ནི་ཟེར་མ་ཕོད་དོ། །སྲས་ལྕམ་དྲལ་ཚོལ་དུ་བཏང་བ་ཡང་འོང་དུ་རེ་ན། གཤེན་རབ་ལ་གསོལ་བ། ཡིད་ཀྱི་ཁྱེའུ་ཆུང་དང་། བདག་གི་བུ་ཚ་གཉིས་ནི་
ཤིན་ཏུ་དོན་གལ་ཆེ་བ་ཞིག་གཉེར་དུ་ཐལ་ལོ། །ད་ཞག་གསུམ་ཚུན་ཆད་ཀྱིས་གཤེན་རབ་ཀྱི་སྤྱན་སྔར་འཁོར་ཏེ་མཆིའོ། །དེ་ནས་ནང་པར་གདུགས་ཀྱི་རྩེ་ལ། སྲས་ལྕམ་དྲལ་དང་། འཁོར་

པ་མང་པོ་རྣམས་ནི་ལོག་གོ། །རྒྱལ་པོས་སྲས་ལ་དྲིས་པས། སྲས་ཀྱིས་སླར་གསོལ་པ། བདག་ཅག་གིས་འཇིག་རྟེན་གྱི་ཁམས་ཀུན་དང་ཀུན་ཏུ་མཆིས་ན། བཙལ་ཞིང་རྨད་
བཏང་བས་མི་གཅིག་གིས་ཀྱང་མཐོང་བ་མ་བྱུང་། ཤིན་ཏུ་ཡི་མུག་རབ་ཏུ་ག་ཆད་ནས་ད་ལྟ་ལྦུགས་ཀྱིས་སླེབས་པ་ལགས་སོ། །རྒྱལ་པོའི་ཞལ་ནས། རྒྱལ་ཁམས་དེ་ཙམ་ཞིག་ནས་མི་
རྙེད་པ། །གྲོང་ནས་པུར་ཡང་བྱ་ཡིས་ཟོས་པར་ངེས། །གསུངས་ནས་བཤུམས་སོ། །སྤྱན་ནས་ཀྱང་མཆི་མ་ནས་སྲན་ཙམ་རྒྱུན་དུ་བྱུང་ངོ༌། །དེ་ནས་བཤུམས་པའི་མཆི་མ་ཕྱག་གིས་ཕྱིས་ནས། 
རྒྱལ་བུ་ལྕམ་དྲལ་གཉིས་ཀྱིས་སྣ་མཚོན་སྟེ། གཤེན་རབ་ལ་བསྐོར་བ་བྱས། ལྷ་ཕྱག་བཙལ། མཆོད་པ་ཕུལ་ལོ། །གཤེན་རབ་ཀྱི་ཞལ་ནས། ཁྱེད་ལྕམ་དྲལ་ནི་འོངས་ན། བདག་གི་ཡིད་ཀྱི་
ཁྱེའུ་ཆུང་གར་སོང༌། དེ་ལ་རྒྱལ་པོས་གསོལ་པ། སྟོན་པའི་སྒྲོན་མ་གཤེན་རབ་མི་བོ་ལགས། །ཡིད་ཀྱི་ཁྱེའུ་ཆུང་གར་སོང་ལོ་རྒྱུས་ནི། །བདག་གི་བཙུན་མོ་ཕྱྭ་ཟ་གྷུ་ལིང་མ་ཏི་ལ་མཆིས་
པས། །སྙན་དུ་ཞུར་གསལ་གྱིས་སྐད་ནས། ཡབ་སྲས་ལངས་ནས་སོང་ངོ༌། །བཙུན་མོའི་གམ་དུ་བྱོན་ནས། རྒྱལ་པོས་གསུངས་པ། བཙུན་མོ་ལགས་ནད་ངན་པ་འདིའི་འོང་ལུགས་དང༌། ཁ་རྩང་གི་

མོ་པ་དེའི་ཟེར་ལུགས་དང༌། སློབ་དཔོན་གྱི་ཞལ་ནས་ཀྱང༌། ངའི་སེམས་ལ་འདོད་ཆགས་ས་བོན་མེད། སེམས་ལ་མེད་པར་ལུས་ལ་ག་ན་སྐྱེ། འུ་བུ་འགྲོགས་སུ་བཙུན་མོས་ལྟོ་བརླང་བཏབ་གསུང་
པས། སྐྱེས་བུ་དེ་ལ་འདོད་ཆགས་མེད་པར་ངེས་སོ། །སྐྱེས་བུ་དེ་ནི་བརྫུན་སྤང་པར་བྱ་བའི་སྡོམ་པ་ལ་གནས་པ་ཡིན་པས། བརྫུན་ནི་མི་གསུང་ངེས་སོ། །བཙུན་མོ་ཉིད་ཀྱིས་སློབ་དཔོན་དེ་བཏེག་
པར་དཀའ་ནས་སྐུར་པ་ཆེན་པོ་བཏབ་པ་མ་ཡིན་ནམ་ད་ཡང་གཤེན་རབ་ཀྱི་སྤྱན་སྔར་ལྷ་ཕྱག་འཚལ་ཞིང་ཚིག་དྲང་པོར་སྨྲས་ཏེ། མཐོལ་བཤགས་བྱས་ན། ནད་ཙི་ཙི་ཛ་ལ་འདི་ཡང་སོས་
པར་འགྱུར་རོ། །སྲས་ལྕམ་དྲལ་གཉིས་ཀྱིས་ཀྱང༌། རྒྱལ་པོས་གསུང་པ་དང་མཐུན་པར་ཡུམ་ལ་ནན་བསྐྱེད་ནས་སྨྲས་སོ། །ནད་ངན་པ་འདི་སོས་ན་ཅི་འདྲ་བ་ཡང་འདྲ། ད་ནི་དྲང་པོར་ཟླ་འོ་ཞེས་
ཟེར་ནས་ཁས་བླངས་སོ། །དེ་ནས་རྒྱལ་པོས་གཤེན་རབ་རིན་པོ་ཆེའི་རྒྱལ་སར་སྤྱན་དྲངས་ནས། མཆོད་རྫས་སྣ་ཚོགས་པ་ནི་བཤམས། སེམས་ཅན་ཐམས་ཅད་ནི་བསྡུས། བཙུན་མོ་ཁྲིད་ནས་སྟོན་
པ་ལ་ཞུ་བ་འབུལ་དུ་བཅུག་གོ། །བཙུན་མོས་གཤེན་རབ་ལ་ལྷ་ཕྱག་བཙལ་ནས་ཞུས་པའི་མདོ། སྟོན་པའི་སྒྲོན་མ་གཤེན་རབ་མི་བོ་ལགས། བདག་ཀྱང་སེམས་ཅན་གང་ལ་ཡང་

ཆགས་པ་མི་སྐྱེ་བ་ཞིག་ལགས་ན། སློབ་དཔོན་གཡུང་དྲུང་གཙུག་གཤེན་རྒྱལ་བ་དེ། ཅི་བལྟས་པས་ནི་ཅིར་མཛེས། ཅིར་གསུང་ན་ཅིར་བདེན་ནས། བདག་དེ་ལ་ཆགས་
པ་ཤིན་ཏུ་སྐྱེས་ནས། ཡིད་ཀྱིས་སྨོན་ལམ་ཁོ་ན་ཡང་བཏབ། ནང་ཅིག་སྐབས་བཙལ་ནས། རྒྱལ་པོ་ཡང་གྲོང་ཁྱེར་ལ་སྐུ་འཆག་ཏུ་བཏང༌། བུ་ཚ་མིང་སྲིང་ཡང་རྩེར་བཏང༌། འཁོར་པ་རྣམས་ཀྱང་
ཁད་ཀྱིས་བསྐྲད་ནས། བདག་རང་གཅིག་པུས་བསུས་ནས། རྒྱལ་ས་ཡང་ཐོག་ཏུ་སྤྱན་དྲངས། སློབ་དཔོན་ལགས། ལས་འདི་ལ་སེམས་ཅན་ཀུན་བརྟེན་ནོ། །འདི་ལ་མ་བརྟེན་ན་སློབ་དཔོན་ཉིད་
ཀྱང་གང་ནས་འཁྲུངས་བགྱིས་ནས། སྐུ་ལ་འཇུག་ན། སློབ་དཔོན་ཡང་ཡེད་ཀྱིས་བསྔངས་སོ། །ཅུང་ཙམ་འདར་འདར་ནས་གསུངས་པ། འཁོར་པས་ཚོར་ན་བསྟན་པ་ནུབ་སྟེ་འགྲོ། ང་ཡིས་ཕྱི་སྒོ་གཅད་
ནས་འོང་གིས་གསུངས་ནས་གཤེགས་སོ། །བསྡད་པས་འགོར་ནས་སྒོ་རུ་མཆིས་ན། བྱོན་དུ་མ་བཞེད་བྲག་ཕུག་སླེབས་ནས་གཤེགས། དེ་ལ་བདག་ཀྱང་ཤིན་ཏུ་སྙིང་ན་ནས། རྫུན་གྱི་སྡེབ་སྦྱོར་
འདི་རྣམས་བསྡེབས་ནས་སྐུར་པ་བཏབ་པ་ལགས། དེའི་སྐྱོན་གྱིས་སློབ་དཔོན་འཁོར་དུ་མ་བཏུབ་བར། ཉི་མ་ལྷོ་རུ་འཁྱམ་སྟེ་སོང་བ་ལགས། རྒྱལ་པོས་བརྡས་ནས་སླར་ལ་སྤྱན་དྲངས་པས། བྱོན་

དུ་མ་བཞེད་བདག་ལ་རྔན་མཚང་རྫོགས། སྟོན་པའི་སྒྲོན་མ་གཤེན་རབ་མི་བོ་ལགས། ནོངས་པ་ཐམས་ཅད་ཁོ་མོ་དངོས་ཀྱིས་བགྱིས། ཙི་ཙི་ཛ་ལའི་ནད་ཀྱིས་ཟིན་པ་ཡང༌། འདིའི་ཆད་པ་ལགས་
སམ་དྭོགས་ནས་སེམས་ལ་འཕྲིག །སྟོན་པའི་སྒྲོན་མ་གཤེན་རབ་མི་བོ་ལགས། སློབ་དཔོན་སྟོར་བ་བུ་ཚས་རྒྱལ་ཁམས་ཀུན་ཏུ་བཙལ་བས་མ་རྙེད་ན། སློབ་དཔོན་འདི་ཡང་གང་དུ་གཤེགས་
པ་ལགས། བདག་གི་ནད་འདི་ཇི་ལྟར་རུང་སྟེ་མཆི། དེ་སྐད་ཅེས་བཙུན་མོས་སྨྲས་པ། བརླང་བཏབ་མཐོལ་བ་དེ་ལ་གཤེན་རབ་ཀྱང་ཐུགས་དགེས་སོ། །རྒྱལ་པོ་ཡང་ཤིན་ཏུ་ཐུགས་དགེས་སོ། །
སློབ་དཔོན་སྐྱེས་བུ་དེ་ལ་དེ་མི་སྲིད་པས། དེ་ཙམ་དུ་མཚམ་མོ། །ཞེས་ཀུན་ཟེར་རོ། །དེ་ནས་གཤེན་རབ་ཀྱིས་བཀའ་སྩལ་པ། བཙུན་མོ་ཁྱོད་ནི་མིར་གྱུར་པ་ལ་ཡང་ཉོན་མོངས་པའི་ཤེས་ཆེ་བ་ཞིག་འདུག་
གོ། །འདོད་ཆགས་ཆུ་ལྟར་ཁོལ་བས་སློབ་དཔོན་ལ་འཇུ་ཕོད་པ་ཡིན། ཞེ་སྡང་མེ་ལྟར་འབར་བས་བསྐུར་པ་དེ་ལྟ་བུ་འདེབས་ནུས་པ་ཡིན། ད་ཡང་སློབ་དཔོན་སྤྱན་དྲངས་ནས། ཐུགས་དམ་རྩ་
བར་བསྐངས་ཤིང་མཐོལ་བཤགས་སྤྱན་སྔར་མ་བྱས་ན། ཙི་ཙི་ཛ་ལའི་ནད་ཡང་སོས་པར་མི་འགྱུར་རོ། །ཡིད་ཀྱི་ཁྱེའུ་ཆུང་གར་སོང་གང་ན་ཡོད་པ་ནི། བདག་གིས་སྒོམ་པ་བྱས་ལ་མངོན་

པར་ཤེས་པས་བལྟ། དེ་སྐད་ཅེས་བཀའ་སྩལ་ནས། གཤེན་རབ་ཀྱིས་དགོངས་པ་མཛད་པས། མངོན་ཤེས་ཀྱིས་གཟིགས་ནས། འཁོར་རྣམས་ལ་བཀའ་སྩལ་པ། ཡིད་ཀྱི་ཁྱེའུ་ཆུང་
ནི། བཙུན་མོས་མ་ཉེས་པའི་ལྟོ་བརླང་ཆེན་པོ་བཏབ་པས། ཤིན་ཏུ་ཡི་མུག་ནས་ལྷོ་ཕྱོགས་ཀྱི་འཇིག་རྟེན་གྱི་ཁམས་ན། ཡུལ་འོལ་ཕུག་དགའ་ལྡན་གྱི་དཀྱིལ་ན། རི་གཙུག་རུམ་འབར་
བའི་རྐེད་པ་ནགས་ཚལ་མང་པོ་འཐིབས་པའི་དགོན་པ་ན། འགྲེང་མི་དང་མི་འཕྲད་པར་དགོངས་པ་བྱེད་ཅིང་འདུག་གོ། །ལྷ་དང་ཀླུ་ཡིས་ནི་སྡོངས་དང་གྲོགས་བྱེད། ལྷ་མོ་དང་ཀླུ་མོས་ནི་ཁྲུས་བྱེད། 
མཆོད་པ་འབུལ། བསྐོར་བ་བྱེད་ཅིང་ལྷ་ཕྱག་འཚལ། སྤྲེའུའི་བྱང་ཆུབ་སེམས་དཔའ་རྣམས་ཀྱིས་ནི། སྨན་དང་རྩི་ཐོག་ཐམས་ཅད་འདྲེན་ཤིན་ཏུ་(སོ་གསོད་)ཟོ་བཟོད་ལ་སྐྱིད་པར་སྣང་ངོ༌། །གསས་བུ་
གཡུ་ལོ་གཡུའི་ལན་ཕྲན་ཅན་ཁྱོད། འབྲུག་རྟ་སྔོན་པོ་ཞོན་ལ་ཁུག་ལ་ཤོག །དེ་སྐད་ཅེས་གསུངས་པས། སློབ་དཔོན་ཡོད་པས་རྒྱལ་པོ་ཡང་ཤིན་ཏུ་དགའ་ནས་མཆོང་ཞིང་རྒོད་དོ། །
དེ་ནས་(གཡུ་ལོས་)འབྲུག་རྟ་ཞོན་ན་འགུགས་སུ་སོང་ངོ༌། །རི་གཙུག་རུམ་འབར་བའི་ནགས་ཚལ་དུ་ཕྱིན་པས། ཡིད་ཀྱི་ཁྱེའུ་ཆུང་དང་མཇལ་ལོ། །འབྲུག་རྟས་ཀྱང་ཇོ་བོར་ངོ་ཤེས་ནས་བསྐོར་

ཞིང་ལྕེས་ལྡག་གོ། །གསས་བུས་གསོལ་པ། ཉིད་ལ་སྐུར་པ་འདེབས་པའི་བཙུན་མོ་ནི། ནད་མཛེས་བཟུང་ངོ༌། །ཉིད་ལ་སྐུར་པ་བཏབ་པས་ལན་པར་མོ་མ་ཀུན་ཤེས་ཐང་པོས་ཀྱང་བཟུང་ངོ༌། །མོ་བདག་
ཀྱང་འཕྲིག་ནས་གཤེན་རབ་ཀྱི་སྤྱན་སྔར་ཚིག་དྲང་པོར་སྨྲས་ཏེ། མཐོལ་བཤགས་བྱས་པས། གཤེན་རབ་ཀྱི་ཞལ་ནས་ཀྱང༌། ད་ཡང་ཐུགས་དམ་རྩ་བར་སྐོང་དགོས་པས། ཡིད་ཀྱི་ཁྱེའུ་ཆུང་ནི་རི་
གཙུག་རུམ་འབར་བའི་དགོན་པ་ན། འདུག་པ་སྤྱན་དྲངས་ལ་ཤོག་ཅིག་གསུངས་ནས་བདག་མཆིས་པ་ལགས། ད་གཤེགས་པར་ཞུ་འཚལ། དེ་སྐད་ཅེས་སྨྲས་པས་དང་། སློབ་དཔོན་ཡང་ཤིན་ཏུ་
དགེས་ཏེ། དགའ་བའི་མི་ཕྱུགས་གཉིས་དང་ཡང་འཕྲད་དོ། །སྙན་པའི་གཏམ་ཡང་མང་དུ་ཐོས་སོ། །བཙུན་མོ་དེ་ལ་ནི་དེ་ཙམ་ཞིག་རན་ནོ། །སློབ་དཔོན་གཤེན་རབ་ལྷ་བཞུགས་ན། ངན་བུ་ཅི་སྟེ་
མི་མཆི་ལགས། གསུངས་ནས་གཤེགས་སོ་ཡུལ་དེའི་ལྷ་ཕྲན་བརྒྱ་དང་། ཀླུ་ཕྲན་བརྒྱ་དང་། ལྷ་མོ་བརྒྱ་དང་། ཀླུ་མོ་བརྒྱ་དང་། སྤྲེའུ་བྱང་ཆུབ་སེམས་དཔའ་རྣམས་ཀྱིས་སློབ་དཔོན་གྱི་སྐྱེལ་
མ་བྱས་ནས། སློབ་དཔོན་འབྲུག་རྟ་ལ་ཞོན་ནས་ཡུལ་ཧོས་མོ་གླིང་དྲུག་ཏུ་ཕེབས་སོ། །ཡུལ་དེའི་བྱ་སྐད་སྙན་དང༌། གཅན་གཟན་རིས་བཀྲ་དང༌། རི་དྭགས་སྤུ་སྡུག་དང༌། གླང་པོ་ཆེ་ཁྱུ་

མཆོག་དང༌། རྟ་ཅང་ཤེས་དང༌། ཁྱི་རིག་པ་ཅན་རྣམས་ཀྱིས་ཀྱང་མདུན་བསུ་ནས། བསྐོར་བ་བྱས། ལྷ་ཕྱག་འཚལ། མཆོད་པ་ཕུལ། རྒྱལ་པོ་ཡབ་སྲས་དང༌། འཁོར་དང་། སློབ་བུ་
མང་པོ་དང༌། ཡུལ་ཁམས་དེའི་མི་རྣམས་ཀྱིས་ཀྱང༌། མདུན་བསུ་ནས་བསྐོར་བ་བྱས། ལྷ་ཕྱག་བཙལ། དེ་ནས་ཡིད་ཀྱི་ཁྱེའུ་ཆུང་འཁོར་དང་བཅས་པས། སློབ་དཔོན་ལ་བསྐོར་བ་བྱས། ལྷ་ཕྱག་
བཙལ་ལོ། །རི་གཙུག་རུམ་འབར་བའི་ལྷ་དང་ཀླུ་དང་། སྤྲེའུ་རྣམས་ཀྱང་སླར་སོང་ངོ༌། །དེ་ལ་རྒྱལ་པོ་དང་བ་ཡིད་རིངས་ངོ་མཚར་སྐྱེས་ནས་གསོལ་པ། དམ་ཚིག་མ་ཉམས་པ་ཡི་མི་མཆོག་
སྐྱེས་བུ་ནི། །མི་མེད་ཡུལ་དུ་སོང་ཡང་ལྷ་ཀླུས་སྡོང་གྲོགས་བྱེད། །བྱོལ་སོང་སྤྲེའུ་ཡང་དད་པ་སྐྱེས་ནས་སྨན་དང་ཤིང་ཏོག་འདྲེན། །དམ་མེད་སྐྱོན་གྱི་དབྱིངས་ན་གནས་པའི་བཙུན་མོ་ནི། །གྲོང་
ཁྱེར་དབུས་ན་འདུག་ཀྱང་ནད་ངན་མཛེ་ཡིས་བཟུང༌། །དམ་ལས་འདས་པའི་བཙུན་མོས་བགྱི་བགྱི་ནས། །སྐྱེས་བུ་དང་ནི་མཇལ་ལོ་ག་ན་དགོངས། །དེ་སྐད་ཅེས་སྨྲས་ནས། ཞབས་ལ་སྤྱི་
བོས་གཏུགས་ནས་ལྷ་ཕྱག་ལན་བདུན་བཙལ་ལོ། །དེ་ནས་གཤེན་རབ་ཀྱི་འོག་ཏུ་བཞུགས་སུ་གསོལ་ལོ། །ཡུལ་ཁམས་དེའི་མི་རྣམས་དང་། སེམས་ཅན་ཀུན་ཀྱང༌སློབ་དཔོན་སྟོར་

བ་རྙེད་པས། ཤིན་ཏུ་དགའ་ནས་སྤྲིན་བཞིན་དུ་འདུས་ནས་འདུག་གོ། །དེའི་དུས་སུ་རྒྱལ་པོས་བཙུན་མོ་ནི་སློབ་དཔོན་ལ་མཐོལ་བཤགས་འབུལ་དུ་བཅུག་གོ། །བཙུན་མོ་ཡང་རྩི་བེར་གྱི་རལ་ག་ཞིག་ནི་སྐེ་
རགས་བཅིངས། རེ་བའི་ལའུ་ཞིག་ལ་གཡང་ལུགས་བྱས། སྐྲ་ཡང་བྱི་ཤུ་བས་ཀྱང་འཁོངས། རྐང་ལག་ཀྱང་འཐེང༌། མེ་ཏོག་སྣ་ཚོགས་པ་བསེའི་གཞོང་པ་གང་ལག་ན་ཐོགས། སྲས་ལྕམ་དྲལ་གྱིས་
གཡས་གཡོན་ནས་བརྟེན་ནས། བསྐོར་བ་བྱས་ཏེ་སློབ་དཔོན་ལ་མེ་ཏོག་གཏོར་ནས་མིག་ནི་བལྟ་མ་ཕོད་དོ། །ཞབས་ལ་སྤྱི་བོས་གཏུགས་ཏེ། ངོ་ས་ལ་སྦྱར་ནས་སྨྲས་པ། སྔོན་ཡང་ལས་ངན་བགྱིས་
པས་ལུས་ངན་མོ་ལུས་ཐོབ། །བསམ་པ་ངན་པས་ཉིད་ལ་ཆགས་པ་སྐྱེས། །སྤྱོད་པ་ངན་པས་སློབ་དཔོན་སྐུ་ལ་འཇུས། །ཤིན་ཏུ་གནོང་ངོ་སློབ་དཔོན་ལྷ་ལ་མཐོལ། །ནད་ངན་མཛེ་ཡིས་གཟུགས་ཕུང་
བསྐོངས་པ་ཡང༌། །སློབ་དཔོན་ལྷ་ཡི་སྐུ་ལ་འཇུས་པས་ནོངས། །ཤིན་ཏུ་གནོང་ངོ་སློབ་དཔོན་ཉིད་ལ་བཤག །བསམ་པ་ངན་པ་སྐྱེས་ནས་སྙིང་ན་ནས། །སློབ་དཔོན་སྨད་ཅིང་བསྟན་པ་སྣུབ་པའི་རྫུན་
རྒྱུད་སྦྱར་ནས། ལྟོ་བརླང་ཆེན་པོ་བཏབ། དེ་ཡི་སྐྱོན་གྱིས་གཟུགས་ཕུང་མཛེ་ཡིས་བསྐོངས། ཤིན་ཏུ་གནོང་ངོ་སློབ་དཔོན་ལྷ་ལ་མཐོལ། ཡུས་སོ་(ཁྲི་ལན་རྗེ་ཅིག་)(ཁྲི་ལན་)ཁྲི་ལྡན་སློབ་དཔོན་ལྷ། དེ་སྐད་ཅེས་སྨྲས་ནས། 

ཐལ་མོ་གཉིས་སྤྱི་བོར་སྦྱར། ངོ་ས་ལ་སྦུབ་ནས་ངུས་པས། རྒྱལ་བུ་མིང་སྲིང་གཉིས་ཀྱང་ངུས་སོ། །རྒྱལ་པོ་ཡང་ངུས་སོ། །དེར་འཚོགས་པའི་མི་རྣམས་ཀྱང་ངུས་སོ། །གཤེན་རབ་ཀྱི་སྤྱན་ནས་ཀྱང་
མཆི་མ་ཕྱུང་ངོ༌། །སློབ་དཔོན་གཙུག་གཤེན་རྒྱལ་བ་ཡང༌། བཙུན་མོ་དེ་ལ་ཤིན་ཏུ་སྙིང་རྗེ་བའི་སེམས་སྐྱེས་སོ། །དེ་ནས་ཟང་ཟིང་མང་པོས་མཚམས་བཅད་ནས། གསེར་དངུལ་གྱི་གཞོང་པར་སྨན་
སྣ་ཚོགས་དང༌། འབྲུ་སྣ་ཚོགས་དང༌། བ་དམར་མོའི་འོ་མ་རྣམས་སྦྱར་ནས། བཙུན་མོ་སྔས་སུ་བཞག །ཀླུ་སྒྲུབ་པའི་སྙིང་པོ་རྒྱུན་མི་ཆད་པར་བཟླས། འགུགས་བྱེད་ཀྱི་ཕྱག་རྒྱས་དྲངས་པས། ཀླུ་
འགུལ་བས་བཙུན་མོ་ཡང་ཤིན་ཏུ་སྐད་ངན་པ་ཙེར་ཙེར་ཟེར་རོ། །དེ་ལ་སློབ་དཔོན་གྱིས་གསུངས་པ། ལས་ངན་ལུས་ངན་སེམས་ངན་ནད་ངན་གྱི་བཙུན་མོ་འདི། སྐད་ངན་མ་འབྱིན་པ་རུ་
ཡར་ལ་མགོ་ཐེག་ལ། ལྷ་ཕྱག་ནུས་ཚད་བདག་ལ་འཚོལ་ཅིག་སྐད། བཙུན་མོ་ཡང་གློ་སྙིང་མི་བཟོད་པར་འབྱུང་བ་ཙམ་དུ་ན་ན་ཡང་། འབད་ནས་ཡར་ལངས་ཏེ། སློབ་དཔོན་ལ་བལྟ་ནི་མི་ཕོད་
དོ། །མིག་སྣ་གོང་དུ་ཕབ། མགོ་བཀུག་ནས་ལྷ་ཕྱག་ལན་གསུམ་བཙལ་བས། ཧྲངས་ཀྱིས་འགྱེལ་ནས་བརྒྱལ་ཏེ་སོང་ངོ༌། །ཡང་སློབ་དཔོན་གྱིས་གསུངས་པ། འཛིན་པ་ལག་མངས་ནག་

པོ་ཀླུ་ཡི་བུ། །ང་ནི་ཁྱོད་ཀྱི་སྤུན་ཟླ་གཡུང་དྲུང་གཙུག་གཤེན་རྒྱལ་བ་ཡིན། །དེ་ན་ཅི་བྱེད་བཙུན་མོ་བཟུང་བ་ཐོངས། །ང་དང་སྒོ་རུ་འཕྲད་དུ་མི་འོང་ངམ། །དེ་སྐད་ཅེས་གསུངས་ནས། འགུགས་
བྱེད་ཀྱི་ཕྱག་རྒྱས་དྲངས་པས། བཙུན་མོའི་ཁ་ནས་ཁྲག་མང་པོ་བྱུང་ངོ༌། །དེ་ནས་ཆུ་སེར་མང་པོ་བྱུང་ངོ༌། །དེ་ནས་རྣག་མང་པོ་བྱུང་ངོ༌། །དེ་ནས་སྡོམ་ནག་པོ་ལྷམ་ཙམ་ཞིག་བྱུང་ངོ༌། །རྒྱལ་
པོ་ཡབ་སྲས་ཀྱང་ཤིན་ཏུ་འཇིགས་ནས་འབྲོས་པར་གཟོའོ། །སློབ་དཔོན་གྱི་ཞལ་ནས་རྒྱལ་པོ་ཡབ་སྲས་མ་འཇིགས་མ་འབྲོས་པར་སྨན་འདིས་མཆོད་ཅིག །གསེར་གྱི་གཞོང་པའི་སྨན་དངུལ་
གྱི་གཟར་བུས་བཅུས་ཀྱིན་གཏོར་ནས། སྡོམ་དེའི་ལུས་པོ་ཕྱིར་བྱུང་ཡང༌། ཡན་ལག་ཉི་མའི་ཟེར་ཙམ་ཞིག་བཙུན་མོའི་ཁོང་པ་ལུས་ནས་སྣང་ངོ༌། །རྩི་སྨན་གྱི་ཡོན་ཏན་གྱིས་སྡོམ་དེ་ཇེ་
ཆེ་ཇེ་ཆེར་སྐྱེས་ཙམ་ཞིག་ཏུ་སོང་ངོ༌། །བཙུན་མོ་ཡང་བརྒྱལ་བ་སངས་ནས། སྡོམ་དེས་འགལ་འགུལ་བྱེད་ཙམ་ན། སྐད་ངན་འཕྲོ་མེད་ཙེར་ཙེར་ཟེར་རོ། །སློབ་དཔོན་གྱིས་སྡོམ་བྱེད་ཀྱི་ཕྱག་རྒྱས་
བཅིངས་པས། སྡོམ་དེས་ཀྱང་འགུལ་མ་ནུས་སོ། །དེ་ནས་གཤེན་རབ་བཞེངས་ནས། བཙུན་མོ་ལ་ལྗགས་ཀྱི་མཆིལ་མ་ཐེབས་གསུམ་བཏབ་སྟེ་གསུངས་པ། ལས་ཀྱིས་མནར་བའི་སེམས་

ཅན་སྡིག་ཅན་འདི། །ལུས་ལས་ཀླུའི་ཡན་ལག་མང་པོ་ཕྱིན་པར་ཤོག །ཀླུ་ལ་ཡང་ལྗགས་ཀྱི་མཆིལ་མ་ཐེབས་གསུམ་བཏབ་ནས་གསུངས་པ། ལས་ཀྱིས་མནར་བའི་
སེམས་ཅན་གདུག་པ་འདི། །ཞ་གྲུམ་མེད་པར་ཡན་ལག་ལུས་པ་འདུས་པར་ཤོག །ད་ཕྱིན་སླད་ཆད་སེམས་ཀྱང་ཞི་བར་གྱིས། །དེ་སྐད་ཅེས་གསུངས་པས། གཤེན་རབ་ཀྱི་མཆིལ་མ་ནི་བདུད་
རྩི་དང་འདྲ་བས། བཙུན་མོའི་རྩ་ཐམས་ཅད་ཀྱི་ནང་ནས་ཀླུའི་ཡན་ལག་བརྐྱང་པ་ཐམས་ཅད་རང་བྱུང་དུ་སོང་ངོ༌། །ཀླུ་ཉིད་ཀྱི་ལུས་པོ་ལ་མཚོན་གྱི་གྲུ་བུ་བཏུལ་པ་བཞིན་དུ་རིལ་གྱིས་སོང་ངོ༌། །
ཀླུ་དེ་ཡང་གཤེན་རབ་ཀྱི་བཀའ་ཐོས་ཤིང་ལྗགས་ཕོག་པས། ཤིན་ཏུ་ཞི་བའི་སེམས་དང་ལྡན་ནས་སླར་གཤེན་རབ་ལ་གསོལ་པ། བདག་ནི་ད་ཕྱིན་ཆད་སེམས་ཅན་ལ་གནོད་པ་མི་བགྱིད་དོ། །ཕན་
པ་བགྱིད་དོ། །གཤེན་རབ་ཀྱིས་ཀླུ་དེ་ལ་མིང་བཏགས་པ་ནི། དགེ་བསྙེན་ཞི་བའི་སྐྱེས་བ་བཏགས་སོ། །དེ་ནས་སྡོམ་བྱེད་ཀྱི་ཕྱག་རྒྱ་བཀྲོལ་བས། ཀླུ་དེ་ཡང་ཡུལ་དུ་རྦད་ཀྱིས་མཆོངས་ནས་སོང་ངོ༌། །
དེའི་དུས་དེའི་ཚེ་ན། བཙུན་མོ་ནི་ཁྱིམ་དུ་བཏེག་གོ། །གཤེན་རབ་དང་འཁོར་རྣམས་ནི་སྔོན་གྱི་བྲག་ཕུག་ཏུ་གཤེགས་སོ། །དེ་ནས་ནངས་པར་སྔ་དྲོ་གདུགས་ཀྱི་རྩེ་ལ། གཤེན་རབ་སྤྱན་

སྤྱན་སྔར་རིན་པོ་ཆེའི་རྒྱལ་ས་ཁེངས་པའི་སེམས་ཅན་འདུས་ནས་མཆོད་པ་ཕུལ་ལོ། །སློབ་བུ་སྡོམ་པ་ཤོར་བ་དང༌། ཚུལ་ཁྲིམས་འཆལ་པ་ཐམས་ཅད་བསྐྱར་རོ། །གཤེན་རབ་ཀྱི་ཞལ་
ནས། རྒྱལ་པོ་ལགས། ཁྱོད་ཀྱི་བཙུན་མོ་འདི་སྒྲིབ་པ་ནི་འབྱོངས་སམ་མ་འབྱོངས། ནད་ནི་རུང་ངམ་མ་རུང་ལྟ་དགོས་གསུངས་ཏེ། གསེར་གྱིས་ས་གཞི་ལ་འོ་མ་དང༌། སྨན་གྱིས་ཆག་
ཆག་བཏབ་ཏེ། གཤེན་ལྷ་འོད་དཀར་ལ་ཕྱག་བཙལ་ན། གཤེན་རབ་ཀྱིས་དེའི་སྟེང་ན་ཕར་བྱུང་བས། ཞབས་གཡས་གཡོན་ལ་མེ་ཏོག་པདྨ་བརྒྱ་རྩ་བརྒྱད་ཕྱིན་པ་རེ་རེ་ལམ་ལམ་
སོང་ངོ་། །དེའི་རྗེས་ནས་ཕར་གཡུང་དྲུང་གཙུག་གཤེན་བས། ཕྱག་བཙལ་ནས་བྱུང་བས། པདྨ་བཞི་བཅུ་རྩ་གཉིས་པ་རེ་རེ་ལམ་ལམ་སོང་ངོ་། །དེའི་རྗེས་ན་ཕར་ལ་རྨ་ལོ་གཡུ་ལོས་ཕྱག་
བཙལ་ནས་བྱུང་བས། པདྨ་ཉི་ཤུ་རྩ་ལྔ་པ་རེ་རེ་ལམ་ལམ་སོང་ངོ་། །དེའི་རྗེས་ནས་ཕར་རྒྱལ་པོས་ཕྱག་བཙལ་ནས་བྱུང་པས། པདྨ་བརྒྱད་པ་རེ་རེ་ལམ་ལམ་སོང་ངོ་། །དེའི་རྗེས་ན་
ཕར་བཙུན་མོས་ཕྱག་བཙལ་ནས་བྱུང་བས། མེ་ཏོག་ཕྱི་མ་མ་སྐྱེས་པར་རྐང་པ་ཕོག་པས། སྔ་མ་གཞོབ་བཞིན་དུ་བཏུལ་གྱིས་ཚིག་ཏེ་སོང་ངོ་། །དེའི་རྗེས་ན་ཕར་སྲས་ལྕམ་

དྲལ་གྱིས་ཕྱག་བཙལ་ནས་བྱུང་བས། པདྨ་ལྔ་པ་རེ་རེ་ལམ་ལམ་སོང་ངོ་། །དེ་ལ་གཤེན་རབ་ཀྱིས་བཀའ་སྩལ་པ། བཙུན་མོ་འདི་ལས་སྒྲིབ་པ་ཆེ་བ་ནི། མིར་གྱུར་
པ་ལ་ཡང་མེད་པ་ཞིག་སྣང་ངོ་། །ཀླུ་ནག་པོ་ལུས་པོ་ལས་བྱུང་ནས་སོས་ཀྱང་། ཟོས་པའི་འཕྲོ་དང་བཟུང་བའི་རྗེས་ད་རུང་མ་རུང་བར་སྣང་བས། ནད་མཛེ་ཡང་ད་རུང་མ་སོས་པར་སྣང་ངོ་། །
བཙུན་མོ་འདིས་རིང་ལ་བོན་གྱི་བསྟན་པ་འང་དེའུ་ནུབ་ཙམ་ཞིག་བྱས་ན། འགྱོད་པ་ནི་མ་སྐྱེས་པ་ཞིག་སྣང་ན། ཁྱོད་ཁོ་ན་ཅི་ཉེས་དེ་སྐད་ཅེས་བཀའ་སྩལ་ཏོ། །དེ་ལ་བཙུན་མོས་
ཀྱང་བསམ་པས། ངའི་རིང་ལ་བོན་གྱི་བསྟན་པ་ཡང་དེའུ་ནུབ། ནད་ངན་པ་འདི་ལྟ་བུ་ཡང་བྱུང་། བུ་ཚ་མིང་སྲིང་གི་རྗེས་སུ་ཡང་མེ་ཏོག་རེ་རེ་སྐྱེ་བ་ལ། བདག་ལ་མི་སྐྱེ་བ་ཕོ་ལོག་
ཏུ། རྐང་པ་ཕོག་པས་མེ་ཏོག་སྔ་མ་ཀུན་ཡང་ཚིག་སྟེ་འགྲོ་བ་འདི། བདག་ཁོ་ན་སྡིག་རེ་ཆེ། ལས་རེ་ངན་མནོ་ནས་འགྱོད་པ་དྲག་པོ་ཡང་དག་པ་ཅིག་སྐྱེས་སོ། །གཟུགས་ཀྱི་
ཕུང་པོ་ཡང་འཇིག་པ་ཙམ་དུ་མ་དགའ་ནས། གཤེན་རབ་ཀྱི་ཞབས་ལ་སྤྱི་བོར་གཏུགས་ཏེ། ལྷ་ཕྱག་ལན་བདུན་བཙལ་ནས་ཞུས་པའི་མདོ། སྟོན་པའི་སྒྲོན་མ་གཤེན་རབ་

མི་བོ་ལགས། སྡིག་མོ་ཆེ་ལས་ངན་པ་འདི་ཇི་ལྟར་བགྱིས་ན། སྒྲིབ་པ་བྱང་སྟེ་མཆི། ཇི་ལྟར་བགྱིད་ན་ནད་ངན་སོས་ཏེ་མཆི། ཇི་ལྟར་བགྱིས་ན་སློབ་དཔོན་མཉེས་ཏེ་མཆི། དེ་སྐད་
ཅེས་བཙུན་མོས་གསོལ་ཏོ། །གཤེན་རབ་ཀྱིས་བཀའ་སྩལ་པ། སྔོན་ཡང་ཟ་མ་མོའི་ལུས་ཐོབ་པ་ལ། འགྱོད་པ་དྲག་པོ་སྐྱེས་ཤིང་ངེས་པའི་དོན་ལ་བསྒྲུབས་པས། བུད་མེད་ཀྱི་ལུས་བོར་
ནས། ལྷ་མོའི་སྐུར་སངས་རྒྱས་ཏེ། སྤྲུལ་བའི་སྐུ་ཡིས་འཇིག་རྟེན་གྱི་ཁམས་ན་འགྲོ་བའི་དོན་བྱེད་པ་བསམ་གྱིས་མི་ཁྱབ་པ་ཞིག་བཞུགས་སོ། །དེའི་རྗེས་སུ་མཐུན་པར་བྱ་བའི་ཕྱིར་
འགྱོད་པ་དྲག་པོ་ནི་བསྐྱེད་དོ། །བདག་གི་བཀའ་ངེས་པའི་དོན་འདི་ནི་སྒྲུབ་བོ། །ལུས་ངག་ཡིད་གསུམ་གྱི་སྒྲིབ་པ་སྦྱང་པའི་ཕྱིར། འདས་དང་། མ་བྱོན་པ་དང་། ད་ལྟར་བཞུགས་པའི་ལྷ་མོ་སུམ་བརྒྱའི་
མཚན་ནས་བརྗོད་ཅིང་ཕྱག་བཙལ་ནས། སྒྲིབ་པ་ཡང་དེས་འབྱང་སྟེ་འོང་ངོ་། །སློབ་དཔོན་ཡང་དེས་མཉེས་ཏེ་འོང་ངོ་། །ནད་ངན་ཡང་དེས་སོས་ཏེ་འོང་ངོ་། །མེ་ཏོག་ཀྱང་དེས་སྐྱེ་སྟེ་འོང་ངོ་། །དེ་སྐད་ཅེས་
གཤེན་རབ་ཀྱིས་བཀའ་སྩལ་ཏོ། །དེ་ལ་བཙུན་མོས་སླར་ཞུས་པ། བདག་ནི་གཏི་མུག་བྱོལ་སོང་དབང་དུ་མཆིས། ལྷ་མོ་སུམ་བརྒྱའི་མཚན་བས་གཅིག་ཀྱང་མི་ཐོན་ནོ། །སྟོན་པའི་སྒྲོན་མ་

གཤེན་རབ་མི་བོ་ལགས། ཉིད་ཀྱི་ལྷ་མོའི་མཚན་བརྗོད་ཅིང་། བདག་གིས་མཚན་ཕྱག་རེ་རེ་བཙལ་བ་བས། བདག་གིས་ལྷ་མོའི་མཚན་ནི་ཤེས་པར་མི་འགྱུར་རོ། །དེ་
ལ་གཤེན་རབ་ཀྱིས་བཀའ་སྩལ་པ། བཙུན་མོས་སྨྲས་པ་དེ་ནི་ཤིན་ཏུ་ཡང་བདེན་ནོ་གསུངས་ནས། བཙུན་མོའི་ལུས་པོ་ཚན་དང་སྨན་གྱིས་བཀྲུས་སོ། །སྤོས་ཀྱི་དུ་བ་བཏང་ནས། གཤེན་
རབ་ཀྱིས་ལྷ་མོའི་མཚན་བརྗོད་ནས། བཙུན་མོ་མཚན་རེ་རེ་ལ་ལྷ་ཕྱག་རེ་རེ་བཙལ་ལོ། །དབྱིངས་ཀྱི་ལྷ་མོ་བདེ་གྲུབ་མ་ལ་ཕྱག་འཚལ་ལོ། །དབྱིངས་ཀྱི་ལྷ་མོ་དབྱིངས་ཕྱུག་མ་ལ་
ཕྱག་འཚལ་ལོ། །དབྱིངས་ཀྱི་ལྷ་མོ་གསལ་ཁྱབ་མ་ལ་ཕྱག་འཚལ་ལོ། །དབྱིངས་ཀྱི་ལྷ་མོ་ཀུན་ཤེས་མ་ལ་ཕྱག་འཚལ་ལོ། །དབྱིངས་ཀྱི་ལྷ་མོ་དོན་གྲུབ་མ་ལ་ཕྱག་འཚལ་ལོ། །
དབྱིངས་ཀྱི་ལྷ་མོ་ཐོགས་མེད་མ་ལ་ཕྱག་འཚལ་ལོ། །དབྱིངས་ཀྱི་ལྷ་མོ་དྲག་པོའི་རྫུ་འཕྲུལ་ཅན་ལ་ཕྱག་འཚལ་ལོ། །དབྱིངས་ཀྱི་ལྷ་མོ་ཞི་བའི་ངང་ཚུལ་ཅན་ལ་ཕྱག་འཚལ་ལོ། །དབྱིངས་
ཀྱི་ལྷ་མོ་གྲུབ་པའི་གཟི་བརྗིད་ཅན་ལ་ཕྱག་འཚལ་ལོ། །དབྱིངས་ཀྱི་ལྷ་མོ་ལྷ་འདྲེན་པའི་ཐུགས་རྗེ་ཅན་ལ་ཕྱག་འཚལ་ལོ། །དབྱིངས་ཀྱི་ལྷ་མོ་སྟོབས་ཀྱི་ཕྱག་རྒྱ་ཅན་ལ་ཕྱག་འཚལ་ལོ། །

དབྱིངས་ཀྱི་ལྷ་མོ་ཤུགས་ཀྱིས་དབྱིངས་སྒྲོལ་མ་ལ་ཕྱག་འཚལ་ལོ། །དབྱིངས་ཀྱི་ལྷ་མོ་ཡིད་ཀྱི་རྫུ་འཕྲུལ་ཅན་ལ་ཕྱག་འཚལ་ལོ། །དབྱིངས་ཀྱི་ལྷ་མོ་བདལ་པས་ཀུན་ཁྱབ་མ་ལ་ཕྱག་འཚལ་
ལོ། །དབྱིངས་ཀྱི་ལྷ་མོ་གྲུབ་པས་ཀུན་གྲུབ་མ་ལ་ཕྱག་འཚལ་ལོ། །དབྱིངས་ཀྱི་ལྷ་མོ་གསོ་བས་ཡོ་འཚོ་མ་ལ་ཕྱག་འཚལ་ལོ། །དབྱིངས་ཀྱི་ལྷ་མོ་གསོས་པས་ཀུན་འཁོར་མ་ལ་ཕྱག་
འཚལ་ལོ། །དབྱིངས་ཀྱི་ལྷ་མོ་གྲུབ་པའི་གཏེར་ལྡན་མ་ལ་ཕྱག་འཚལ་ལོ། །དབྱིངས་ཀྱི་ལྷ་མོ་མན་ངག་གི་ཀློང་རྟོགས་མ་ལ་ཕྱག་འཚལ་ལོ། །དབྱིངས་ཀྱི་ལྷ་མོ་གཡོ་བྱེད་ཞི་བ་མོ་ལ་
ཕྱག་འཚལ་ལོ། །དབྱིངས་ཀྱི་ལྷ་མོ་ཀློང་ལྔ་ཅིར་སྤྲུལ་མ་ལ་ཕྱག་ཚལ་ལོ། །དབྱིངས་ཀྱི་ལྷ་མོ་ཁ་དོག་དངོས་མེད་མ་ལ་ཕྱག་འཚལ་ལོ། །དབྱིངས་ཀྱི་ལྷ་མོ་དབྱིབས་ཀྱི་གཟུགས་མེད་མ་ལ་
ཕྱག་འཚལ་ལོ། །དབྱིངས་ཀྱི་ལྷ་མོ་ཚིག་གི་མཐའ་འདས་མ་ལ་ཕྱག་འཚལ་ལོ། །དབྱིངས་ཀྱི་ལྷ་མོ་དོན་གྱིས་དབྱིངས་གྲུབ་མ་ལ་ཕྱག་འཚལ་ལོ། །མཁའི་ལྷ་མོ་ནམ་མཁའ་མཐའ་
ཡས་མ་ལ་ཕྱག་འཚལ་ལོ། །མཁའི་ལྷ་མོ་གསལ་བ་མཐའ་ཡས་མ་ལ་ཕྱག་འཚལ་ལོ། །མཁའི་ལྷ་མོ་ཀུན་འབུམ་མཐའ་ཡས་མ་ལ་ཕྱག་འཚལ་ལོ། །མཁའི་ལྷ་མོ་

འོད་འབར་མཐའ་ཡས་མ་ལ་ཕྱག་འཚལ་ལོ། །མཁའི་ལྷ་མོ་ཟེར་འཕྲོ་མ་ལ་ཕྱག་འཚལ་ལོ། །མཁའི་ལྷ་མོ་སྒྲོན་གསལ་མ་ལ་ཕྱག་འཚལ་ལོ། །མཁའི་
ལྷ་མོ་ཀུན་ཏུ་ཤེས་མ་ལ་ཕྱག་འཚལ་ལོ། །མཁའི་ལྷ་མོ་ཡོངས་སུ་(ཁྱབ་པ་)ཤེས་མ་ལ་ཕྱག་འཚལ་ལོ། །མཁའི་ལྷ་མོ་ཀུན་ཤེས་གོ་འབྱེད་མ་ལ་ཕྱག་འཚལ་ལོ། །མཁའི་ལྷ་མོ་མཐོ་གཅོད་བློ་ལྡན་
མ་ལ་ཕྱག་འཚལ་ལོ། །མཁའི་ལྷ་མོ་འཇིག་རྟེན་གཏོས་མཁྱེན་མ་ལ་ཕྱག་འཚལ་ལོ། །མཁའི་ལྷ་མོ་སྲིད་པའི་རྩིས་མཁྱེན་མ་ལ་ཕྱག་འཚལ་ལོ། །མཁའི་ལྷ་མོ་བསྐལ་པའི་
གྲངས་འཛིན་མ་ལ་ཕྱག་འཚལ་ལོ། །མཁའི་ལྷ་མོ་འབྱུང་བའི་རྡུལ་མཁྱེན་མ་ལ་ཕྱག་འཚལ་ལོ། །མཁའི་ལྷ་མོ་(སེམས་ཅན་གྱིས་སེམས་མཁྱེན་)སྲིད་པའི་རྩིས་མཁྱེན་མ་ལ་ཕྱག་འཚལ་ལོ། །མཁའི་ལྷ་མོ་མུན་
པའི་ཚོགས་འཇོམས་མ་ལ་ཕྱག་འཚལ་ལོ། །མཁའི་ལྷ་མོ་འཇིག་རྟེན་གོ་འབྱེད་མ་ཕྱག་འཚལ་ལོ། །མཁའི་ལྷ་མོ་མཐོ་རིས་སྐས་འཛུགས་མ་ལ་ཕྱག་འཚལ་ལོ། །
མཁའི་ལྷ་མོ་ཐར་པའི་ལམ་འདྲེན་མ་ལ་ཕྱག་འཚལ་ལོ། །མཁའི་ལྷ་མོ་ཚོགས་ཀྱི་དགྲ་འཇོམས་མ་ལ་ཕྱག་འཚལ་ལོ། །མཁའི་ལྷ་མོ་འོད་ཟེར་འབུམ་ཕྲག་མ་ལ་ཕྱག་

འཚལ་ལོ། །མཁའི་ལྷ་མོ་ཐུགས་རྗེས་སྙོམས་མཛད་མ་ལ་ཕྱག་འཚལ་ལོ། །མཁའི་ལྷ་མོ་སྒྲའི་བྱེ་བྲག་ཅན་ལ་ཕྱག་འཚལ་ལོ། །མཁའི་ལྷ་མོ་གཟུགས་ཀྱི་ཆོ་འཕྲུལ་ཅན་
ལ་ཕྱག་འཚལ་ལོ། །མཁའི་ལྷ་མོ་ཐབས་ཀྱིས་ཅིར་མཁྱེན་མ་ལ་ཕྱག་འཚལ་ལོ། །ཀློང་གི་ལྷ་མོ་གདལ་པས་ཡོངས་རྒྱས་མ་ལ་ཕྱག་འཚལ་ལོ། །ཀློང་གི་ལྷ་མོ་བསྒྲུབས་པས་ཀུན་
གྲུབ་མ་ལ་ཕྱག་འཚལ་ལོ། །ཀློང་གི་ལྷ་མོ་འདུས་པས་ཀུན་ཚང་མ་ཕྱག་འཚལ་ལོ། །ཀློང་གི་ལྷ་མོ་མཉམ་པས་དབྱེར་མེད་མ་ལ་ཕྱག་འཚལ་ལོ། །ཀློང་གི་ལྷ་མོ་གདལ་པས་
ཕྱོགས་མེད་མ་ལ་ཕྱག་འཚལ་ལོ། །ཀློང་གི་ལྷ་མོ་བསྡུས་པས་རིས་མེད་མ་ལ་ཕྱག་འཚལ་ལོ། །ཀློང་གི་ལྷ་མོ་འཚོགས་པས་ཀུན་ཚང་མ་ལ་ཕྱག་འཚལ་ལོ། །ཀློང་གི་ལྷ་མོ་
བསྐྱེད་པས་ཀུན་འབྱུང་མ་ལ་ཕྱག་འཚལ་ལོ། །ཀློང་གི་ལྷ་མོ་གསལ་བས་ཀུན་གཟིགས་མ་ལ་ཕྱག་འཚལ་ལོ། །ཀློང་གི་ལྷ་མོ་བརྗིད་པས་མཚན་ལྡན་མ་ལ་ཕྱག་འཚལ་ལོ། །ཀློང་
གི་ལྷ་མོ་མཚན་མ་ཅིར་མི་སྤྲུལ་མ་ལ་ཕྱག་འཚལ་ལོ། །ཀློང་གི་ལྷ་མོ་རྣམ་རྟོག་མཚན་མ་མེད་ལ་ཕྱག་འཚལ་ལོ། །ཀློང་གི་ལྷ་མོ་མཚན་མ་ཡོངས་དང་བྲལ་ལ་ཕྱག་འཚལ་ལོ། །

ཀློང་གི་ལྷ་མོ་ཀློང་ཤེས་བདེ་ལྡན་མ་ལ་ཕྱག་འཚལ་ལོ། །ཀློང་གི་ལྷ་མོ་རིག་པས་ཀློང་ན་གནས་ལ་ཕྱག་འཚལ་ལོ། །ཀློང་གི་ལྷ་མོ་མི་གཡོ་བསམ་གཏན་མ་ལ་
ཕྱག་འཚལ་ལོ། །ཀློང་གི་ལྷ་མོ་བྱང་ཆུབ་སེམས་མ་ལ་ཕྱག་འཚལ་ལོ། །ཀློང་གི་ལྷ་མོ་གཡུང་དྲུང་འགྱུར་མེད་མ་ལ་ཕྱག་འཚལ་ལོ། །ཀློང་གི་ལྷ་མོ་ཡེ་ཤེས་ཟང་ཐལ་མ་ལ་ཕྱག་
འཚལ་ལོ། །ཀློང་གི་ལྷ་མོ་ཐུགས་རྗེ་ཁྱབ་གདལ་མ་ལ་ཕྱག་འཚལ་ལོ། །ཀློང་གི་ལྷ་མོ་ཅིར་སྤྲུལ་ཐོགས་མེད་མ་ལ་ཕྱག་འཚལ་ལོ། །ཀློང་གི་ལྷ་མོ་གར་གཤེགས་སྟོབས་
ལྡན་མ་ལ་ཕྱག་འཚལ་ལོ། །ཀློང་གི་ལྷ་མོ་མན་ངག་ཀློང་ན་སྒོམ་མ་ལ་ཕྱག་འཚལ་ལོ། །ཀློང་གི་ལྷ་མོ་མི་ཡེངས་མན་ངག་རྟོགས་ལ་ཕྱག་འཚལ་ལོ། །ཀློང་གི་ལྷ་མོ་མི་དམིགས་
ཤེས་རབ་ལྡན་ལ་ཕྱག་འཚལ་ལོ། །སྙོམས་པའི་ལྷ་མོ་ནམ་མཁའི་མཐའ་ལྡན་མ་ལ་ཕྱག་འཚལ་ལོ། །སྙོམས་པའི་ལྷ་མོ་འོད་ཀྱི་མདངས་ལྡན་མ་ལ་ཕྱག་འཚལ་ལོ། །སྙོམས་
པའི་ལྷ་མོ་ཟེར་གྱི་མདངས་ལྡན་མ་ལ་ཕྱག་འཚལ་ལོ། །སྙོམས་པའི་ལྷ་མོ་སྨག་གྱི་ཆ་ལྡན་མ་ལ་ཕྱག་འཚལ་ལོ། །སྙོམས་པའི་ལྷ་མོ་སྨན་གྱི་རྒྱུན་འདྲེན་མ་ལ་ཕྱག་འཚལ་ལོ། །

སྙོམས་པའི་ལྷ་མོ་བསྐལ་པའི་གྲངས་སྙོམས་མ་ལ་ཕྱག་འཚལ་ལོ། །སྙོམས་པའི་ལྷ་མོ་སྲིད་པའི་གཞི་སྙོམས་མ་ལ་ཕྱག་འཚལ་ལོ། །སྙོམས་པའི་ལྷ་མོ་འབྱུང་པའི་ཆ་སྙོམས་མ་
ལ་ཕྱག་འཚལ་ལོ། །སྙོམས་པའི་ལྷ་མོ་སེམས་ལ་ཀུན་མཉམ་མ་ལ་ཕྱག་འཚལ་ལོ། །སྙོམས་པའི་ལྷ་མོ་ཡེ་ཤེས་སྤྱན་གྱིས་གཟིགས་མ་ལ་ཕྱག་འཚལ་ལོ། །སྙོམས་པའི་ལྷ་
མོ་སྤྲུལ་པ་སྐུ་ཡིས་སྣང་སྲིད་འདུལ་ལ་ཕྱག་འཚལ་ལོ། །སྙོམས་པའི་ལྷ་མོ་བྱིན་རླབས་ཀྱི་སྟོབས་ཀྱིས་མཐའ་བཞི་གནོན་ལ་ཕྱག་འཚལ་ལོ། །སྙོམས་པའི་ལྷ་མོ་བདེན་པའི་ཚིག་གིས་
ངེས་པའི་དོན་རྣམས་སྟོན་ལ་ཕྱག་འཚལ་ལོ། །སྙོམས་པའི་ལྷ་མོ་བདུད་རྩིའི་རྒྱ་མཚོས་འདོད་པའི་སེམས་ཅན་སྐོང་ལ་ཕྱག་འཚལ་ལོ། །སྙོམས་པའི་ལྷ་མོ་འདྲེན་པའི་ཆུ་བོས་ཐུགས་
རྗེ་རྒྱུན་ཏུ་སྤེལ་ལ་ཕྱག་འཚལ་ལོ། །སྙོམས་པའི་ལྷ་མོ་སྒྲོན་མའི་ཉི་ཟེར་གྱིས་སེམས་ཅན་མཉམ་པར་སྙོམས་ལ་ཕྱག་འཚལ་ལོ། །སྙོམས་པའི་ལྷ་མོ་དཔག་མེད་ཀྱི་ནམ་མཁའ་
ཀློང་དུ་སྙོམས་ལ་ཕྱག་འཚལ་ལོ། །སྙོམས་པའི་ལྷ་མོ་ཅིར་ཡང་མི་འབྱེད་མཉམ་པའི་ཆ་ལ་གནས་ལ་ཕྱག་འཚལ་ལོ། །སྙོམས་པའི་ལྷ་མོ་དབུས་དང་མཐའ་མེད་སྙོམས་པའི་ཐུགས་

ལ་ཕྱག་འཚལ་ལོ། །སྙོམས་པའི་ལྷ་མོ་ཅིར་ཡང་མ་གྲུབ་པའི་ཅི་ལ་མི་གནས་པ་ལ་ཕྱག་འཚལ་ལོ། །སྙོམས་པའི་ལྷ་མོ་མི་ཆགས་རྟུལ་ཤུགས་བློ་ལྡན་མ་ལ་ཕྱག་
འཚལ་ལོ། །སྙོམས་པའི་ལྷ་མོ་མི་ཡེངས་མན་ངག་གཟུངས་ཐོབ་མ་ལ་ཕྱག་འཚལ་ལོ། །སྙོམས་པའི་ལྷ་མོ་མི་འགག་ཀུན་གྱི་སྒོ་གསལ་མ་ལ་ཕྱག་འཚལ་ལོ། །སྙོམས་པའི་ལྷ་
མོ་མི་སྤྲུལ་ཀློང་ན་གནས་ལ་ཕྱག་འཚལ་ལོ། །སྙོམས་པའི་ལྷ་མོ་མི་འགྱུར་ཀློང་ན་བརྟན་ལ་ཕྱག་འཚལ་ལོ། །དེ་ལྟར་འདས་པའི་ལྷ་མོ་བརྒྱ་ལ་བཙུན་མོས་ཕྱག་བཙལ་བས། ལུས་ཀྱང་
ཞི་ནས་ནད་ཀྱི་སྡུག་བསྔལ་སོས། སེམས་ཀྱང་ཞི་ནས་ཀུན་ལ་བུ་ལྟར་བྱམས། ངག་ཀྱང་ཞི་ནས་རྩུབ་མོ་ཡེ་མི་སྨྲ། དེ་ནས་ཡང་གཤེན་རབ་ཀྱིས་ད་ལྟར་བཞུགས་པའི་ལྷ་མོ་བརྒྱའི་
མཚན་ནས་བརྗོད་དེ། བཙུན་མོས་ལྷ་མོ་རེ་རེ་ལ་ཕྱག་རེ་རེ་བཙལ་ལོ། །ནམ་མཁའི་ལྷ་མོ་མདངས་ལྡན་མ་ལ་ཕྱག་འཚལ་ལོ། །སྲིད་པའི་ལྷ་མོ་ཀུན་སྐྱོང་མ་ལ་ཕྱག་འཚལ་ལོ། །
འབྱུང་བའི་ལྷ་མོ་ཀློང་བསྐྱེད་མ་ལ་ཕྱག་འཚལ་ལོ། །རླུང་གི་ལྷ་མོ་ཡང་པ་འདེགས་བྱེད་མ་ལ་ཕྱག་འཚལ་ལོ། །མེའི་ལྷ་མོ་གསལ་བའི་དྲོད་སྙོམས་མ་ལ་ཕྱག་འཚལ་ལོ། །

ཆུའི་ལྷ་མོ་བདུད་རྩིས་ཀུན་བསྡུད་མ་ལ་ཕྱག་འཚལ་ལོ། །སའི་ལྷ་མོ་སྲ་བརྟན་མ་ལ་ཕྱག་འཚལ་ལོ། །ཡུམ་ཆེན་ཐུགས་རྗེ་བྱམས་མའི་གཙོ་ལ་ཕྱག་འཚལ་ལོ། །མ་ཅིག་འགྱིང་
མ་འཚོ་མ་ལ་ཕྱག་འཚལ་ལོ། །རྒོད་ལྕམ་གཙུག་གི་དོན་འབར་མ་ལ་ཕྱག་འཚལ་ལོ། །ཡུམ་ཆེན་ས་འཛིན་འོད་སངས་མ་ལ་ཕྱག་འཚལ་ལོ། །གར་ལྕམ་རོལ་མ་ལ་ཕྱག་
འཚལ་ལོ། །རྒོད་ལྕམ་ཡེར་བུ་དབང་ལ་ཕྱག་འཚལ་ལོ། །གསས་ལྕམ་བྲ་མ་ལ་ཕྱག་འཚལ་ལོ། །གནམ་ལྕམ་དབྱིག་མ་ལ་ཕྱག་འཚལ་ལོ། །དབང་གི་ལྷ་མོ་གནས་དཀར་མ་ལ་ཕྱག་
འཚལ་ལོ། །སྨུག་མོ་གཟི་བརྗིད་འོད་དུ་འབར་ལ་ཕྱག་འཚལ་ལོ། །ཉི་མའི་འོད་དུ་སྙོམས་ལ་ཕྱག་འཚལ་ལོ། །འོད་སྨུག་ནག་བདུད་འདུལ་མ་ལ་ཕྱག་འཚལ་ལོ། །འོད་ཟེར་དམར་ནག་
དམུ་འདུལ་ལ་ཕྱག་འཚལ་ལོ། །མེ་སྒྲོན་གློག་ལྕེ་མ་ལ་ཕྱག་འཚལ་ལོ། །སེར་མོ་ལྗང་སྨུག་ཞི་བ་སྐྱོང་ལ་ཕྱག་འཚལ་ལོ། །འོད་ཟེར་ཚ་ཚས་སའི་སྲི་ཅན་འདུལ་ལ་ཕྱག་
འཚལ་ལོ། །དྲག་པོ་དཔུང་གིས་དམར་པོ་བཙན་ཁམས་སྐྱོང་ལ་ཕྱག་འཚལ་ལོ། །གནམ་ཕྱི་གུང་རྒྱལ་བདུད་རྩིའི་དངོས་གྲུབ་ཅན་ལ་ཕྱག་འཚལ་ལོ། །ལྷ་ཕྱི་གུང་རྒྱལ་ལྷ་གསས་

མཐུ་རྟགས་ཅན་ལ་ཕྱག་འཚལ་ལོ། །ཡེ་ཕྱི་གུང་རྒྱལ་ཡེ་ཤེས་སྒྲོན་མ་ཅན་ལ་ཕྱག་འཚལ་ལོ། །སྨན་ཕྱི་གུང་རྒྱལ་གཡུ་འབྲང་སྨན་ཕྲན་འབུམ་བསྡུད་མ་ལ་ཕྱག་འཚལ་
ལོ། །དཔལ་གྱི་ལྷ་མོ་བདུད་བཞི་ཟིལ་གྱིས་གནོན་ལ་ཕྱག་འཚལ་ལོ། །དབང་གི་ལྷ་མོ་བདུད་ཀྱི་ཆུ་བཞི་སྐེམ་ལ་ཕྱག་འཚལ་ལོ། །རྒུ་ཚིགས་གཞུང་འདྲེན་སྐར་མའི་གཟའ་བདུད་འདུལ་ལ་ཕྱག་
འཚལ་ལོ། །ཉི་ཟེར་གསལ་ལྡན་ཉི་མའི་རླུངས་བདུད་འདུལ་ལ་ཕྱག་འཚལ་ལོ། །འོད་ཟེར་ཟླ་བས་ཉ་བདུད་འདུལ་ལ་ཕྱག་འཚལ་ལོ། །དམུ་ཐག་དགུ་འཕྲེང་ཆུ་ནས་སྐྱེ་འགྲོ་གསོ་ལ་ཕྱག་འཚལ་
ལོ། །ཐོག་ཟེར་འོད་འཕྲོས་བར་ཆད་དགྲ་བགེགས་འདུལ་ལ་ཕྱག་འཚལ་ལོ། །ཐོག་གི་ལྷ་མོ་དྲག་འབར་མ་ལ་ཕྱག་འཚལ་ལོ། །དྲག་པོ་ཐོག་གི་རྒྱལ་མོ་འབྲུག་སྒྲ་ཅན་ལ་ཕྱག་འཚལ་
ལོ། །ཐོག་མདའ་དམར་པོས་གནོད་སྦྱིན་འདུལ་ལ་ཕྱག་འཚལ་ལོ། །སྤྲིན་བཟང་ཕྱུག་མོ་བདུད་རྩིའི་ཆར་འབེབས་མ་ལ་ཕྱག་འཚལ་ལོ། །གངས་ཀྱི་མཐུ་མོ་ཆེ་ལ་ཕྱག་འཚལ་ལོ། །གཡུའི་
ན་བུན་མཐིང་ཤགས་འཕྲུལ་མོ་ཆེ་ལ་ཕྱག་འཚལ་ལོ། །གཟི་མདངས་སྐུ་བརྗིད་མ་ལ་ཕྱག་འཚལ་ལོ། །གཟི་བརྗིད་འོད་འབར་མ་ལ་ཕྱག་འཚལ་ལོ། །འོད་ཟེར་ཕྱོགས་བཅུར་འཕྲོ་ལ་ཕྱག་

འཚལ་ལོ། །སྤྲུལ་སྐུས་གཟི་བརྗིད་ཅིར་ཡང་མཁྱེན་ལ་ཕྱག་འཚལ་ལོ། །ཉི་མའི་འོད་ཟེར་སྒྲོན་མའི་མཆོག་གིས་འཁོར་བའི་མུན་པ་འཇོམས་ལ་ཕྱག་འཚལ་ལོ། །ཐུགས་རྗེས་ཉི་ཟེར་སྐྱོང་ལ་ཕྱག་
འཚལ་ལོ། །བདུད་རྩི་རྒྱུན་དུ་སྦྲེང་ལ་ཕྱག་འཚལ་ལོ། །གཟི་བརྗིད་ཚོགས་བསྐྱེད་མ་ལ་ཕྱག་འཚལ་ལོ། །ཐུགས་ལ་སྣང་སྲིད་ཡེ་སྲིད་གསལ་ལ་ཕྱག་འཚལ་ལོ། །དབལ་མོ་གདུག་པའི་མཚོན་
ཐོགས་ལོག་འདྲེན་བར་ཆད་འདུལ་ལ་ཕྱག་འཚལ་ལོ། །ཡེ་ཤེས་སྒྲོན་མས་གཏི་མུག་མུན་པ་སེལ་ལ་ཕྱག་འཚལ་ལོ། །ཐུགས་རྗེ་གསལ་བས་མ་གོ་རིག་པར་སྟོན་ལ་ཕྱག་འཚལ་ལོ། །གྱད་མོ་
རྩལ་ཆེན་བདུད་ཀྱི་མཁར་རྣམས་འཇོམས་ལ་ཕྱག་འཚལ་ལོ། །ཐང་མོ་ཀུན་མཁྱེན་འགྲོ་བ་ཐབས་ཀྱིས་འདུལ་ལ་ཕྱག་འཚལ་ལོ། །གཟེ་མ་མཚོན་ཐོགས་ལྷ་མིན་གཡུལ་ལས་ཟློག་ལ་ཕྱག་
འཚལ་ལོ། །དང་ཁྲ་མགྱོགས་བྱེད་ཁམས་གསུམ་ཡུད་ཀྱིས་འཁོར་ལ་ཕྱག་འཚལ་ལོ། །འབྲི་བུ་དགུ་བསྐོར་སྤྲུལ་པ་ཅིར་ཡང་སྟོན་ལ་ཕྱག་འཚལ་ལོ། །ཤར་ཕྱོགས་ཀྱི་ལྷ་མོ་གསལ་བའི་སྒྲོན་
མ་ཅན་ལ་ཕྱག་འཚལ་ལོ། །ཟེར་གྱི་ཐིག་ལེ་ཅན་ལ་ཕྱག་འཚལ་ལོ། །འོད་ཀྱི་ལྷ་བུ་ཅན་ལ་ཕྱག་འཚལ་ལོ། །རིན་ཆེན་ཐོར་གཙུག་ཅན་ལ་ཕྱག་འཚལ་ལོ། །འབར་བའི་མེ་ལྕེ་ཅན་

ལ་ཕྱག་འཚལ་ལོ། །གསལ་བའི་མར་མེ་ཅན་ལ་ཕྱག་འཚལ་ལོ། །ཉི་གསལ་འོད་འཕྲོ་མ་ལ་ཕྱག་འཚལ་ལོ། །ཟླ་གསལ་ཟེར་ཅན་ལ་ཕྱག་འཚལ་ལོ། །སྐར་གསལ་
ཚོམ་བུ་(ཅན་)སྐས་ལ་ཕྱག་འཚལ་ལོ། །གཞན་གསལ་མདོག་ལྡན་མ་ལ་ཕྱག་འཚལ་ལོ། །བྱང་ཕྱོགས་ཀྱི་ལྷ་མོ་ཕྱོད་ཀྱི་ཐོགས་མེད་མ་ལ་ཕྱག་འཚལ་ལོ། །ཤུགས་ཀྱི་སྟོབས་ལྡན་མ་ལ་ཕྱག་
འཚལ་ལོ། །འདེགས་པའི་རྔམ་སྡུག་མ་ལ་ཕྱག་འཚལ་ལོ། །འཁོར་ཡུལ་འཁོར་ལོ་ཅན་ལ་ཕྱག་འཚལ་ལོ། །རྒྱ་གྲམ་སྣོལ་མ་ལ་ཕྱག་འཚལ་ལོ། །བཅུད་ཀྱིས་སྡུད་བྱེད་མ་ལ་ཕྱག་
འཚལ་ལོ། །ཀློང་གིས་བསྐྱེད་བྱེད་མ་ལ་ཕྱག་འཚལ་ལོ། །དབྱིངས་ཀྱིས་སྟིམ་བྱེད་མ་ལ་ཕྱག་འཚལ་ལོ། །མཁའ་ཡིས་མཉམ་བྱེད་མ་ལ་ཕྱག་འཚལ་ལོ། །འཇིག་ཆགས་སྟོང་གནས་མ་ལ་ཕྱག་
འཚལ་ལོ། །ནུབ་ཕྱོགས་ཀྱི་ལྷ་མོ་རྩིའི་འོད་དཀར་མ་ལ་ཕྱག་འཚལ་ལོ། །སྨན་གྱི་བདུད་རྩི་མ་ལ་ཕྱག་འཚལ་ལོ། །གསོ་བའི་ཆུ་འོ་མ་ལ་ཕྱག་འཚལ་ལོ། །རྒྱ་མཚོའི་སྟོབས་ལྡན་མ་ལ་
ཕྱག་འཚལ་ལོ། །འབྲི་མིག་དགུ་བསྐོར་མ་ལ་ཕྱག་འཚལ་ལོ། །ལུ་མ་དགུ་ཕྲུག་མ་ལ་ཕྱག་འཚལ་ལོ། །ཆུ་བོ་(རྐ་)དཀའ་བསྐྱེད་མ་ལ་ཕྱག་འཚལ་ལོ། །ཆུ་བྲན་ལག་འགྲིམས་མ་ལ་ཕྱག་

འཚལ་ལོ། །ཐུགས་རྗེ་སྤྲིན་དཔུང་མ་ལ་ཕྱག་འཚལ་ལོ། །བྱིན་རླབས་ཆར་འབེབས་མ་ལ་ཕྱག་འཚལ་ལོ། །ལྷོ་ཕྱོགས་ཀྱི་ལྷ་མོ་སྲ་བརྟན་ཚིགས་འཛིན་མ་ལ་ཕྱག་འཚལ་ལོ། །དངོས་གྲུབ་སྣ་
ཚོགས་མ་ལ་ཕྱག་འཚལ་ལོ། །རིན་ཆེན་གཏེར་ལྡན་མ་ལ་ཕྱག་འཚལ་ལོ། །སྨན་གྱི་བཅུད་ལྡན་མ་ལ་ཕྱག་འཚལ་ལོ། །རྩིའི་མཛོད་ལྡན་མ་ལ་ཕྱག་འཚལ་ལོ། །སེམས་ཅན་གསོ་
བའི་མ་ལ་ཕྱག་འཚལ་ལོ། །ཤེས་རབ་བློ་ལྡན་མ་ལ་ཕྱག་འཚལ་ལོ། །མེ་ཏོག་མཛེས་ལྡན་མ་ལ་ཕྱག་འཚལ་ལོ། །ལྷ་མོ་བརྟན་བྱེད་མ་ལ་ཕྱག་འཚལ་ལོ། །ཐམས་ཅད་རྟེན་བྱེད་
མ་ལ་ཕྱག་འཚལ་ལོ། །འོག་གི་ལྷ་མོ་ཅིར་ཡང་མཁྱེན་ལ་ཕྱག་འཚལ་ལོ། །འོག་གི་ལྷ་མོ་ཐར་པར་སྒྲོལ་ལ་ཕྱག་འཚལ་ལོ། །སྟེང་གི་ལྷ་མོ་སྨྲ་བསམ་བརྗོད་མེད་ཚིག་དང་སྒྲ་ལས་
འདས། །ཁ་དོག་དངོས་མེད་དཀར་ནག་ཆེ་ཆུང་མེད། །ཕ་རོལ་ཕྱིན་པའི་ཡུམ་ལ་ཕྱག་འཚལ་ལོ། །དེ་ལྟར་གཤེན་རབ་ཀྱིས་ད་ལྟར་བཞུགས་པའི་ལྷ་མོ་བརྒྱའི་མཚན་བརྗོད་དེ། གྷུ་ལིང་མ་ཏི་ཡིས་
ལྷ་མོའི་མཚན་རེ་རེ་ལ་ལྷ་ཕྱག་བཙལ་བས། དེའི་ཡོན་ཏན་གྱིས་ལུས་ཀྱང་ཞི་ནས་ནད་ཀྱི་སྡུག་བསྔལ་སོས། ནག་པོ་ཀླུ་ཡིས་འདུག་ས་ཟོས་འཕྲོ་སོས། །རྣག་དང་ཆུ་སེར་རྒྱུན་དུ་འོང་འཕྲོ་ཆད། །

ཕྱིའི་མི་སྡུག་ཤུ་བ་གོགས་ནས་སོས། །སྐྲ་དང་སྨིན་མ་ཀུན་ཀྱང་ཚད་དུ་སྐྱེས། །སེམས་ཀྱང་ཞི་ནས་ཀུན་ལ་བུ་ལྟར་བྱམས། །དུག་ལྔའི་སྡུག་བསྔལ་སེམས་ལ་ཅི་ཡང་མེད། །ངག་
ཀྱང་ཞི་ནས་རྩུབ་མོ་ཡེ་མི་སྨྲ། །འཁོར་དུ་གྱུར་པ་ཀུན་ལ་ཞི་བས་ངེས་ཚིག་སྟོན། །དེ་ནས་ཡང་གཤེན་རབ་ཀྱིས་མ་བྱོན་པའི་ལྷ་མོ་བརྒྱའི་མཚན་ནས་བརྗོད་དོ། །གྷུ་ལིང་མ་ཏི་མས་མཚན་རེ་རེ་
ལ་ལྷ་ཕྱག་རེ་རེ་བཙལ་ལོ། །གྲུབ་པའི་ལྷ་མོ་ཀུན་གྲུབ་མ་ལ་ཕྱག་འཚལ་ལོ། །གྲུབ་པའི་ལྷ་མོ་ཀུན་ཤེས་མ་ལ་ཕྱག་འཚལ་ལོ། །གྲུབ་པའི་ལྷ་མོ་ཀུན་ལྡན་མ་ལ་ཕྱག་
འཚལ་ལོ། །གྲུབ་པའི་ལྷ་མོ་ཀུན་ཚོགས་མ་ལ་ཕྱག་འཚལ་ལོ། །གྲུབ་པའི་ལྷ་མོ་ཀུན་ཚང་མ་ལ་ཕྱག་འཚལ་ལོ། །གྲུབ་པའི་ལྷ་མོ་ཀུན་འདུས་མ་ལ་ཕྱག་འཚལ་ལོ། །གྲུབ་
པའི་ལྷ་མོ་ཀུན་འདྲེན་མ་ལ་ཕྱག་འཚལ་ལོ། །གྲུབ་པའི་ལྷ་མོ་ཀུན་དགའ་མ་ལ་ཕྱག་འཚལ་ལོ། །གྲུབ་པའི་ལྷ་མོ་ཀུན་བསྡུད་མ་ལ་ཕྱག་འཚལ་ལོ། །གྲུབ་པའི་ལྷ་མོ་ཀུན་འདུས་
མ་ལ་ཕྱག་འཚལ་ལོ། །བདལ་པའི་ལྷ་མོ་ཁྱབ་གདལ་མ་ལ་ཕྱག་འཚལ་ལོ། །བདལ་པའི་ལྷ་མོ་བཀའ་འདྲེན་གཙོ་ལ་ཕྱག་འཚལ་ལོ། །དལ་པའི་ལྷ་མོ་མཁའ་(དབྱིབས་)དབྱིངས་མ་ལ་ཕྱག་

འཚལ་ལོ། །བདལ་པའི་ལྷ་མོ་ཨ་དཀར་བདེ་ལྡན་མ་ལ་ཕྱག་འཚལ་ལོ། །བདལ་པའི་ལྷ་མོ་ཧ་དྲག་ཤུགས་ལྡན་མ་ལ་ཕྱག་འཚལ་ལོ། །བདལ་པའི་ལྷ་མོ་གླིང་གྲགས་སྒྲ་ལྡན་མ་ལ་
ཕྱག་འཚལ་ལོ། །བདལ་པའི་ལྷ་མོ་ང་ཆེ་དབང་རྫོགས་མ་ལ་ཕྱག་འཚལ་ལོ། །བདལ་པའི་ལྷ་མོ་རམ་ཤག་འཕྲུལ་མོ་ཆེ་ལ་ཕྱག་འཚལ་ལོ། །བདལ་པའི་ལྷ་མོ་ལ་གཅོད་སྔགས་
འཛབ་མ་ལ་ཕྱག་འཚལ་ལོ། །བདལ་པའི་ལྷ་མོ་མི་ཡེངས་ཏིང་འཛིན་ཅན་ལ་ཕྱག་འཚལ་ལོ། །ཐུགས་རྗེའི་ལྷ་མོ་སྤྲུལ་པའི་སྐུ་ལ་ཕྱག་འཚལ་ལོ། །ཐུགས་རྗེའི་ལྷ་མོ་གསལ་བའི་
སྤྱན་ལ་ཕྱག་འཚལ་ལོ། །ཐུགས་རྗེའི་ལྷ་མོ་སྙོམས་པའི་ཐུགས་ལ་ཕྱག་འཚལ་ལོ། །ཐུགས་རྗེའི་ལྷ་མོ་སྙན་པའི་དབྱངས་ལ་ཕྱག་འཚལ་ལོ། །ཐུགས་རྗེའི་ལྷ་མོ་རྫུ་འཕྲུལ་གྱི་
ཞབས་ལ་ཕྱག་འཚལ་ལོ། །ཐུགས་རྗེའི་ལྷ་མོ་བདུད་རྩིའི་ཕྱག་ལ་ཕྱག་ལ་འཚལ་ལོ། །ཐུགས་རྗེའི་ལྷ་མོ་འདྲེན་པའི་ཐབས་ལ་ཕྱག་འཚལ་ལོ། །ཐུགས་རྗེའི་ལྷ་མོ་སྒྲོལ་བའི་གཙོ་ལ་
ཕྱག་འཚལ་ལོ། །ཐུགས་རྗེའི་ལྷ་མོ་ཕྱིན་པའི་གཞི་ལ་ཕྱག་འཚལ་ལོ། །ཐུགས་རྗེའི་ལྷ་མོ་ཐར་པའི་སྒོ་ལ་ཕྱག་འཚལ་ལོ། །སྤྲུལ་པའི་ལྷ་མོ་སྒྱུ་འཕྲུལ་དྲ་བ་ཅན་ལ་ཕྱག་

འཚལ་ལོ། །སྤྲུལ་པའི་ལྷ་མོ་ཐབས་ཀྱིས་ཞགས་པ་ཅན་ལ་ཕྱག་འཚལ་ལོ། །སྤྲུལ་པའི་ལྷ་མོ་ཐུགས་རྗེའི་ལྕགས་ཀྱུ་ཅན་ལ་ཕྱག་འཚལ་ལོ། །སྤྲུལ་བའི་ལྷ་མོ་
གསལ་བའི་མེ་ལོང་ཅན་ལ་ཕྱག་འཚལ་ལོ། །སྤྲུལ་པའི་ལྷ་མོ་མཛེས་པའི་རྨ་བྱ་ཅན་ལ་ཕྱག་འཚལ་ལོ། །སྤྲུལ་པའི་ལྷ་མོ་སྙན་པའི་ཁུ་བྱུག་གསུང་ལ་ཕྱག་འཚལ་ལོ། །སྤྲུལ་
པའི་ལྷ་མོ་བརྗིད་པའི་གཟི་མདངས་ཅན་ལ་ཕྱག་འཚལ་ལོ། །སྤྲུལ་པའི་ལྷ་མོ་ཐར་པའི་སྐྲས་ལམ་མ་ལ་ཕྱག་འཚལ་ལོ། །སྤྲུལ་པའི་ལྷ་མོ་ལུང་རྒྱུད་ངེས་པར་འབོགས་ལ་ཕྱག་འཚལ་ལོ། །
སྤྲུལ་པའི་ལྷ་མོ་བཀའ་རྒྱུད་ཆེ་བ་སྤེལ་ལ་ཕྱག་འཚལ་ལོ། །བྱིན་རླབས་ཀྱི་ལྷ་མོ་ལ་ཆོད་ཡོངས་སུ་གྲགས་ལ་ཕྱག་འཚལ་ལོ། །བྱིན་རླབས་ཀྱི་ལྷ་མོ་ཐམས་ཅད་ཡོངས་སུ་རྒྱས་ལ་ཕྱག་
འཚལ་ལོ། །བྱིན་རླབས་ཀྱི་ལྷ་མོ་བདེ་བར་དོན་དམ་སྒྲུབ་ལ་ཕྱག་འཚལ་ལོ། །བྱིན་རླབས་ཀྱི་ལྷ་མོ་རྒྱས་པར་གསུང་རབས་སྟོན་ལ་ཕྱག་འཚལ་ལོ། །བྱིན་རླབས་ཀྱི་ལྷ་མོ་ཞི་བར་སེམས་
ཅན་འདུལ་ལ་ཕྱག་འཚལ་ལོ། །བྱིན་རླབས་ཀྱི་ལྷ་མོ་བདེན་པར་ངེས་ཚིག་སྟོན་ལ་ཕྱག་འཚལ་ལོ། །བྱིན་རླབས་ཀྱི་ལྷ་མོ་མན་ངག་སྔགས་རྒྱུད་འདྲེན་ལ་ཕྱག་འཚལ་ལོ། །བྱིན་རླབས་

ཀྱི་ལྷ་མོ་དྲག་པོས་བར་ཆོད་སྒྲོལ་ལ་ཕྱག་འཚལ་ལོ། །བྱིན་རླབས་ཀྱི་ལྷ་མོ་ཐོགས་མེད་མྱུར་དུ་བྱོན་ལ་ཕྱག་འཚལ་ལོ། །བྱིན་རླབས་ཀྱི་ལྷ་མོ་དམིགས་མེད་ཅིང་ཡང་གསལ་ལ་ཕྱག་འཚལ་ལོ། །
བྱམས་པའི་ལྷ་མོ་ཀུན་ལ་བུ་ལྟར་སེམས་ལ་ཕྱག་འཚལ་ལོ། །བྱམས་པའི་ལྷ་མོ་སྐྱེ་འགྲོ་གསོས་ཀྱིས་གསོ་ལ་ཕྱག་འཚལ་ལོ། །བྱམས་པའི་ལྷ་མོ་སྣང་སྲིད་གཏན་ལ་འབེབས་ལ་ཕྱག་
འཚལ་ལོ། །བྱམས་པའི་ལྷ་མོ་ཡེ་སྲིད་ཆ་ལ་འགོད་ལ་ཕྱག་འཚལ་ལོ། །བྱམས་པའི་ལྷ་མོ་དམྱལ་བ་རྒྱུན་དུ་གཅོད་ལ་ཕྱག་འཚལ་ལོ། །བྱམས་པའི་ལྷ་མོ་ཞེ་སྡང་ཀློང་དུ་ཞི་ལ་ཕྱག་འཚལ་ལོ། །
བྱམས་པའི་ལྷ་མོ་ཚ་བ་གྲང་བ་འདུལ་ལ་ཕྱག་འཚལ་ལོ། །བྱམས་པའི་ལྷ་མོ་གྲང་བས་ཚ་བ་འདུལ་ལ་ཕྱག་འཚལ་ལོ། །བྱམས་པའི་ལྷ་མོ་གཉིས་ཚེ་བ་རྣམས་བདེ་གནས་རྙེད་པར་བྱེད་མ་
ལ་ཕྱག་འཚལ་ལོ། །བྱམས་པའི་ལྷ་མོ་ཉིས་འཁོར་བ་རྣམས་ཐར་པར་འདྲེན་ལ་ཕྱག་འཚལ་ལོ། །སྦྱིན་པའི་ལྷ་མོ་མ་ཆགས་སྟོབས་ལྡན་མ་ལ་ཕྱག་འཚལ་ལོ། །སྦྱིན་པའི་ལྷ་མོ་
ཐབས་ཀྱི་འདུ་འཛི་སྤོང་ལ་ཕྱག་འཚལ་ལོ། །སྦྱིན་པའི་ལྷ་མོ་འདོད་པའི་སྡུག་བསྔལ་མེད་ལ་ཕྱག་འཚལ་ལོ། །སྦྱིན་པའི་ལྷ་མོ་སྟེར་བའི་བློ་ལྡན་མ་ལ་ཕྱག་འཚལ་ལོ། །

སྦྱིན་པའི་ལྷ་མོ་རེ་བ་དུས་སུ་སྐོང་ལ་ཕྱག་འཚལ་ལོ། །སྦྱིན་པའི་ལྷ་མོ་སྦྱིན་པས་འདོད་ཆགས་འདུལ་ལ་ཕྱག་འཚལ་ལོ། །སྦྱིན་པའི་ལྷ་མོ་ཚད་མེད་རྒྱ་ཆེར་འགྱེད་ལ་ཕྱག་འཚལ་ལོ། །
སྦྱིན་པའི་ལྷ་མོ་ཕྱོགས་མེད་དམིགས་མི་འཆའ་ལ་ཕྱག་འཚལ་ལོ། །སྦྱིན་པའི་ལྷ་མོ་རིག་བྱེད་མཉམ་པར་སྙོམས་ལ་ཕྱག་འཚལ་ལོ། །སྦྱིན་པའི་ལྷ་མོ་བདག་དང་གཞན་མེད་གཅིག་
པའི་ངང་ལ་ཕྱག་འཚལ་ལོ། །ཡེ་ཤེས་ཀྱི་ལྷ་མོ་གསལ་ལྡན་ཐོགས་མེད་མ་ལ་ཕྱག་འཚལ་ལོ། །ཡེ་ཤེས་ཀྱི་ལྷ་མོ་རིག་ལྡན་གློག་འགྱུ་མ་ལ་ཕྱག་འཚལ་ལོ། །ཡེ་ཤེས་ཀྱི་ལྷ་
མོ་བློ་ལྡན་སྣང་སྲིད་བཀྲ་ལ་ཕྱག་འཚལ་ལོ། །ཡེ་ཤེས་ཀྱི་ལྷ་མོ་ཐམས་ཅད་སྒྱུ་མར་གཟིགས་ལ་ཕྱག་འཚལ་ལོ། །ཡེ་ཤེས་ཀྱི་ལྷ་མོ་སྒྲོན་མས་མུན་པ་འཇོམས་ལ་ཕྱག་འཚལ་ལོ། །
ཡེ་ཤེས་ཀྱི་ལྷ་མོ་བདུད་རྩིའི་འདོད་པ་བསྐོང་ལ་ཕྱག་འཚལ་ལོ། །ཡེ་ཤེས་ཀྱི་ལྷ་མོ་སྨན་གྱི་ནད་རྣམས་འདུལ་ལ་ཕྱག་འཚལ་ལོ། །ཡེ་ཤེས་ཀྱི་ལྷ་མོ་རྩི་ཡིས་ཆུ་རྣམས་བསྐྱེད་ལ་ཕྱག་འཚལ་
ལོ། །ཡེ་ཤེས་ཀྱི་ལྷ་མོ་ཉི་མ་དགུ་ཕྲུག་མ་ལ་ཕྱག་འཚལ་ལོ། །ཡེ་ཤེས་ཀྱི་ལྷ་མོ་འོད་ཟེར་འབུམ་ཕྲག་མ་ལ་ཕྱག་འཚལ་ལོ། །ཡངས་པའི་ལྷ་མོ་ཤོང་པའི་སྣོད་ལྡན་མ་ལ་ཕྱག་

འཚལ་ལོ། །ཡངས་པའི་ལྷ་མོ་ཆེ་བའི་གཞི་ལྡན་མ་ལ་ཕྱག་འཚལ་ལོ། །ཡངས་པའི་ལྷ་མོ་བསྐྱེད་པའི་ཤུགས་ལྡན་མ་ལ་ཕྱག་འཚལ་ལོ། །ཡངས་པའི་ལྷ་མོ་བསྡུད་པའི་དབང་ལྡན་མ་ལ་ཕྱག་འཚལ་ལོ། །
ཡངས་པའི་ལྷ་མོ་གནས་པའི་བཅུད་ལྡན་མ་ལ་ཕྱག་འཚལ་ལོ། །ཡངས་པའི་ལྷ་མོ་འདེགས་པའི་སྟོབས་ལྡན་མ་ལ་ཕྱག་འཚལ་ལོ། །ཡངས་པའི་ལྷ་མོ་སྙོམས་པའི་བློ་ལྡན་མ་ལ་ཕྱག་
འཚལ་ལོ། །ཡངས་པའི་ལྷ་མོ་འགྲོ་བའི་ལམ་ལྡན་མ་ལ་ཕྱག་འཚལ་ལོ། །ཡངས་པའི་ལྷ་མོ་ཕྱིན་པའི་ས་ལྡན་མ་ལ་ཕྱག་འཚལ་ལོ། །ཡངས་པའི་ལྷ་མོ་མཉམ་པའི་ཐུགས་
ལྡན་མ་ལ་ཕྱག་འཚལ་ལོ། །ཞི་བའི་ལྷ་མོ་མི་དགོངས་མཉམ་པའི་ཆ་ལ་ཕྱག་འཚལ་ལོ། །ཞི་བའི་ལྷ་མོ་མི་སྤྲུལ་གདལ་པའི་གཞི་ལ་ཕྱག་འཚལ་ལོ། །ཞི་བའི་ལྷ་མོ་མི་
འབྱོན་དབྱིངས་ན་རྒྱས་ལ་ཕྱག་འཚལ་ལོ། །ཞི་བའི་ལྷ་མོ་མི་འཛིན་ཐིག་ལེ་གཅིག་ལ་ཕྱག་འཚལ་ལོ། །ཞི་བའི་ལྷ་མོ་མི་གཡོ་བསམ་གཏན་སྒོམ་ལ་ཕྱག་འཚལ་ལོ། །ཞི་བའི་
ལྷ་མོ་མི་ཡེངས་ཀློང་ན་གནས་ལ་ཕྱག་འཚལ་ལོ། །ཞི་བའི་ལྷ་མོ་མི་དམིགས་དོན་དམ་རྟོགས་ལ་ཕྱག་འཚལ་ལོ། །ཞི་བའི་ལྷ་མོ་མི་འབྱེད་ཞི་བར་འཇོག་ལ་ཕྱག་འཚལ་ལོ། །

ཞི་བའི་ལྷ་མོ་གཏོ་རྒྱུད་ཞི་བར་མཛད་ལ་ཕྱག་འཚལ་ལོ། །ཞི་བའི་ལྷ་མོ་སྨྲ་རྒྱུད་ཞི་བར་གསུང་ལ་ཕྱག་འཚལ་ལོ། །དེ་ལྟར་གཤེན་རབ་ཀྱིས་མ་བྱོན་པའི་ལྷ་མོ་བརྒྱའི་མཚན་
བརྗོད་དེ། བཙུན་མོ་གྷུ་ལིང་མ་ཏི་ཡིས། ལྷ་མོའི་མཚན་རེ་རེ་ལ་ལྷ་ཕྱག་རེ་རེ་བཙལ་ཏེ། ལུས་ཀྱང་ཞི་ནས་མཚན་དང་དཔེ་བྱད་ལྡན། །འོད་དང་ཟེར་ཀྱང་ཕྱོགས་བཅུ་ཀུན་ཏུ་འཕྲོ། །ངག་ཀྱང་ཞི་ནས་
སྙན་པའི་དབྱངས་དང་ལྡན། །ཕྱོགས་བཅུའི་སེམས་ཅན་ཀུན་ཀྱང་ངག་ལ་འདུ། །སེམས་ཀྱང་ཞི་ནས་མཉམ་པའི་ཆ་ལ་འཇོག །བདག་དང་གཞན་མེད་ཕྱོགས་དང་རིས་མི་གཅོད། །སྟོན་པའི་སྐུ་ལ་
བསྐོར་ནས་ཕྱག་བྱས་པས། །རྗེས་ལ་མེ་ཏོག་སྣ་ཚོགས་ལམ་ལམ་སྣང་། །བཙུན་མོ་ཤིན་ཏུ་དགའ་བའི་སེམས་སྐྱེས་ནས་སྨྲས་པ། སྟོན་པའི་སྒྲོན་མ་གཤེན་རབ་མི་བོ་ལགས། །དྲིན་ལ་ལན་གྱིས་
ཁོ་མོས་དངོས་འདོན་ནོ། །རྒྱལ་པོའི་གདུང་རྒྱུད་མི་གཅོད་པའི་ཕྱིར། །བདག་གི་བུ་མོ་གཏན་གྱི་གྲོགས་སུ་འབུལ། །དེ་ལ་མོ་པ་ཀུན་ཤེས་ཐང་པོས་སྨྲས་པ། བཙུན་མོས་ཞུས་པ་དེ་ནི་ཤིན་ཏུ་ཡང་ལེགས་སོ། །
སྟོན་པའི་སྒྲོན་མ་གཤེན་རབ་མི་བོ་ལགས། །རྒྱལ་པོའི་གདུང་རྒྱུད་ཆད་ན་སེམས་ཅན་འཆོལ་བར་འགྲོ། །སེམས་ཅན་འཆོལ་བར་སོང་ན་དུད་འགྲོ་ཕྱུགས་དང་འདྲ། །རྒྱལ་རིགས་དྲ་མ་ཆེན་པོ་

གཤེན་རབ་མི་བོ་ལགས། །དངོས་ཀྱི་མོ་བཞིན་བགྱིས་ན་ཆབ་སྲིད་ཟིན་ཏེ་མཆི། །བུ་མོ་འདི་ནི་ཁབ་ཏུ་བཞེས་པའི་རིགས་ལགས་སོ། །དེ་ནས་རྒྱལ་པོ་དང་བ་ཡིད་རིངས་ཀྱིས་གསོལ། སྟོན་པ་ལགས། 
བཙུན་མོའི་དྲིན་ལ་ལན་གྱིས་བླན་ནས་བུ་མོ་ཕུལ་བ་འདི། དད་པ་མི་བཟློག་ཁབ་ཏུ་བཞེས་པར་ཞུ། བུ་མོ་འདི་ནི་འཇིག་རྟེན་གཞན་དག་ནས། འདོད་ནས་རྨེད་པ་འགའ་ཞིག་གདའ་ལགས་
ན། སེམས་ཅན་ལས་འཕྲོ་བརྩན་ནས་མོ་བདག་མཆིད་ནས་ཀྱང་། རྒྱལ་པོ་དྲ་མ་ཞིག་གི་གྲོགས་མེད་ན། །ཕྱི་མ་གཞན་ལ་བདག་ནི་མི་མཆི་སྐད། །བུ་མོའི་ཡང་རྒྱལ་མེད་མ་རུ་བཏགས། །
དེ་ནས་གཤེན་རབ་ཀྱིས་བཀའ་སྩལ་པ། ཡུལ་ཁམས་འདིའི་སེམས་ཅན་རྣམས་ཀྱིས་ནི། བདག་གི་ཞལ་མངོན་སུམ་དུ་མཐོང་ཞིང་། བཀའ་རྒྱུད་མི་འཆད་པར་ཐོས་པ་དང་། གཡུང་དྲུང་གཙུག་གཤེན་
རྒྱལ་བའི་དགོངས་པའི་བྱིན་རླབས་དང་། རྒྱལ་པོ་དང་བ་ཡིད་རིངས་ཀྱི་འབད་རྩོལ་དད་པ་ཡིས། སེམས་ཅན་ཕྱི་མ་ལྟ་ཨ་ཅང་ཆེ་སྟེ། འདོད་པ་ཆེ་ཞིང་ཆགས་པ་དྲག་པའི་བཙུན་མོ་འདི་ཡང་སྒྲིབ་པ་བྱང་
ནས་སྣང་ངོ་། །ཚོགས་རྫོགས་ནས་སྣང་ངོ་། །དེའི་ཡོན་ཏན་གྱིས་སང་ཉི་མའི་རྩེ་ལ་གཅིག་ཀྱང་མ་ལུས་པར་སངས་རྒྱས་ཏེ་འགྲོ་བས། མཚོ་འབྲི་མིག་དགུ་བསྐོར་ལ་ཁྲུས་བགྱིས་ལ། མེ་ཏོག་

སྣ་ཚོགས་ཐུས་ལ། སང་གི་ཉི་མའི་རྩེ་ལ་རིན་པོ་ཆེའི་རྒྱལ་སར་འདུས་ཤིག །དེ་སྐད་ཅེས་གསུངས་པས། རྒྱལ་པོ་ཡབ་ཡུམ་དང་། སེམས་ཅན་ཐམས་ཅད་ཀྱང་ཤིན་ཏུ་དགའ་བའི་
སེམས་སྐྱེས་ནས། ལ་ལ་ནི་དགའ་ནས་དགོད། ལ་ལ་ནི་དགའ་ནས་མཆོང་ངོ་། །གཤེན་རབ་ཀྱིས་ཧོས་ཟ་རྒྱལ་མེད་མ་ལ་དགོངས་པ་མཛད་པས། ནང་གི་སེམས་དགེ་ལ་ཕྱིའི་ཡུལ་བཟང་བ་
ཞིག་སྣང་བ་དང་། འགྲོ་བའི་དོན་མཛད་པས་སེམས་ཅན་དང་མཐུན་པར་བྱ་བ་དང་། རབ་ཆད་དང་མ་ནིང་བྱ་བའི་ངག་བཅག་པའི་ཕྱིར། ཁབ་ཏུ་བཞེས་པར་ཡང་ཞལ་དམར་བཏགས་སོ། །དེ་ལ་ནི་
འཁོར་པ་རྣམས་ཀྱང་དང་སྤྲོ་ལ། རྒྱལ་པོ་ཡབ་ཡུམ་ཤིན་ཏུ་དགེས་ནས། སེམས་ཅན་རྣམས་ཀྱིས་ཀྱང་ནགས་ཚལ་ལ་མེ་ཏོག་ནི་བཏུས། རྒྱ་མཚོ་ལ་སྐུ་ཁྲུས་ནི་བྱས། སང་ཉི་མའི་
རྩེ་ལ་རིན་པོ་ཆེའི་རྒྱལ་སར་ཀུན་འཚོགས་ནས། གཤེན་རབ་ལ་བསྐོར་བ་བྱས། ལྷ་ཕྱག་ནི་བཙལ། མཆོད་པ་ནི་ཕུལ། མེ་ཏོག་ནི་གཏོར། དེ་ནས་ལ་ལས་ནི་རྔ་བརྡུང་། ལ་ལས་ནི་
གཤང་དཀྲོལ། ལ་ལས་ནི་དུང་བུས། ལ་ལས་ནི་ཚན་བཏབ། ལ་ལས་ནི་སྤོས་བཏང་། ལ་ལས་ནི་དར་འཕྱར། ལྷ་མོ་སུམ་བརྒྱའི་མཚན་ནས་བརྗོད་ཅིང་། ཕྱོགས་བཅུ་ཀུན་ཏུ་ལྷ་ཕྱག་

བཙལ་བས། ས་གཞི་ལ་མེ་ཏོག་སྣ་ཚོགས་སྐྱེས་སོ། །ནམ་མཁའ་ལས་འོད་གསལ་མོ་མང་པོ་ཤར་རོ། །བར་སྣང་ལ་སྒྲ་སྙན་པ་མང་པོ་གྲགས་སོ། །ལྷ་མོ་སུམ་བརྒྱ་ལ་ཡང་། འདས་པའི་ལྷ་
མོ་བརྒྱ། དབྱིངས་ན་བཞུགས་པའི་ཐུགས་རྗེ་དང་། མ་བྱོན་པའི་ལྷ་མོ་བརྒྱ་གྲུབ་པར་བསྒྲུབས་པའི་བྱིན་རླབས་དང་། ད་ལྟ་བཞུགས་པའི་ལྷ་མོ་བརྒྱའི་ཞལ་མངོན་སུམ་དུ་མཐོང་སྟེ། ཡུལ་
ཧོས་མོ་གླིང་དྲུག་གི་སེམས་ཅན་རྣམས། ཚེ་སྔ་ཕྱི་ད་ལྟ་གསུམ་གྱི་སྒྲིབ་པ་བྱང་ནས། མངོན་སུམ་དུ་སངས་རྒྱས་སོ། །སླད་ན་སྟོན་པ་གཤེན་རབ་མི་བོ་དང་། གཡུང་དྲུང་གཙུག་གཤེན་
རྒྱལ་བ་དང་། གསས་བུ་རྨ་ལོ་གཡུ་ལོ་དང་། བུ་མོ་ཧོས་ཟ་རྒྱལ་མེད་དང་། འབྲུག་རྟ་སྔོན་པོ་རྣམས་ནི། གསེར་གྱི་ཤིང་རྟ་འཁོར་ལོ་བརྒྱད་པ་ལ་བསྐོར་ཏེ། རྒྱལ་པོ་དང་བ་ཡིད་རིངས་ཀྱི་
འགྲོ་དོན་མཐར་ཕྱིན་ནས། སླར་འོལ་མོ་ལུང་རིང་དུ་གཤེགས་སོ། །འགྲོ་བའི་སེམས་ཅན་སྒྲིབ་པ་སྦྱང་སླད་དུ། ལྷ་མོ་སུམ་བརྒྱ་ལ་ཕྱག་བཙལ་བའི་ལེའུ་སྟེ་དྲུག་པའོ།།      །།གཡུང་
དྲུང་ལྷའི་སྐད་དུ་ན། ཕྱ་སངས་མུ་རྒྱལ་ཨད་ཕྱོད་གསལ། གང་ཟག་མིའི་སྐད་དུ་ན། གཤེན་རབ་ཀྱི་ཁབ་བཞེས་པའི་ལེའུའོ། །དེ་ནས་སྟོན་པ་གཤེན་རབ་མི་བོ་ཡིས། འགྲོ་བ་སེམས་

ཅན་གྱི་དོན་མཛད་པས། སེམས་ཅན་རྣམས་དང་མཐུན་པར་བྱ་བ་དང་། རབས་ཆད་དང་མ་ནིང་བྱ་བའི་ངག་བཅག་པའི་ཕྱིར། ཡུལ་ཧོས་མོ་གླིང་དྲུག་ནས། ཧོས་དང་བ་ཡིད་རིངས་ཀྱི་
བུ་མོ་ཧོས་ཟ་རྒྱལ་མེད་ཁབ་ཏུ་བཞེས་ནས། ཆུ་གྱིམ་ཤང་ནག་པོའི་འགྲམ་དུ་བྱོན་ནོ། །གཤེན་རབ་ཀྱིས་འཁོར་རྣམས་ལ་བཀའ་སྩལ་པ། གཡུང་དྲུང་སེམས་དཔའི་གདུང་རྒྱུད་མི་རྗེ་སྲིད་
པའི་སྲས། །ཐུགས་ལས་འཕྲུལ་ངག་བྱུང་པས་ལེགས་པར་ལྗགས་ཀྱིས་སྦྱོར། །བརྩོན་འགྲུས་བརྟུལ་ཤུགས་ཆེ་བས་མྱུར་མགྱོགས་བར་སྣང་ཀློག་དང་འདྲ། །ཡིད་ཀྱི་ཁྱེའུ་ཆུང་ཟུར་ཕུད་ཅན་གནས་
མཆོག་དམ་པ་འོལ་མོ་ལུང་རིང་གི། །གཡུང་དྲུང་དགུ་བརྩེགས་རིའི་ནགས་ཚལ་ན། །བྲམ་ཟེའི་བུ་འགྱུར་བ་བློ་གསལ་ཞེས་བྱ་བ་ཞིག །ཤིན་ཏུ་རིག་པའི་བློ་རྩལ་ཆེ་བ། རབ་ཏུ་བཟང་ངན་
གྱི་མཚན་རྟོག་མཁས་པ་ཞིག་ཡོད་ཀྱིས། འབྲུག་རྟ་སྔོན་པོ་བརླབས་ཀྱིས་ཕྱོད་ལ། བྲམ་ཟེའི་བུ་གནས་དེ་ནས་སྤྱན་དྲོངས་ལ། སང་ཉི་མའི་རྩེ་ལ་འོལ་མོ་ལུང་རིང་གི་ས་སྐས་བཞིའི་ས་
མཚམས་སུ། སྔོན་ཡབ་རྒྱལ་བོན་ཐོད་དཀར་གྱིས། ཡུམ་ཡོ་ཕྱི་རྒྱལ་བཞད་མ་ཁབ་ཏུ་བཞེས་ནས། བཀྲ་ཤིས་ཀྱི་སྣ་བླན་པའི་ས་དེར་སྡོད་ཅིག །ཧོས་དང་བ་ཡིད་རིངས་ཀྱི་བུ་མོ་ཧོས་ཟ་

རྒྱལ་མེད་འདིའི་མཚན་བརྟག་དགོས་ཀྱིས། ཡུལ་ཁམས་དེའི་མི་རྣམས་ལ་ཡང་། སྣ་སྦྲོན་དུ་བཏང་བ་ཡིན་པས། ཀུན་ལ་ཞ་ངག་ཐོངས་ཅིག །དེ་སྐད་ཅེས་གཤེན་རབ་ཀྱིས་བཀའ་སྩལ་
ཏོ། །དེ་ནས་ཡིད་ཀྱི་ཁྱེའུ་ཆུང་ཟུར་ཕུད་ཅན་གྱིས། འབྲུག་རྟ་སྔོན་པོ་མགྱོགས་པ་ཞོན་ནས་འོལ་མོ་ལུང་རིང་གི། རི་གཡུང་དྲུང་དགུ་རྩེགས་ཀྱི་ནགས་ཚལ་དུ་ཕྱིན་ཏེ། བྲམ་ཟེའི་བུ་
འགྱུར་བ་བློ་གསལ་ལ་སྨྲས་པ། སྟོན་པའི་སྒྲོན་མ་གཤེན་རབ་མི་བོ་ཡིས། །ཁབ་ཀྱི་དམ་པ་ཧོས་ཟ་རྒྱལ་མེད་བཞེས། །ཡུན་གྱི་བཀྲ་ཤིས་མཚན་རྟགས་ཡོད་དམ་མེད། །རིག་
པའི་བློ་རྩལ་ཆེ་བས་བྲམ་ཟེས་བརྟག་དགོས་པས། །སྔོན་གྱི་ཡབ་ཡུམ་སྣ་སར་མཆི་དགོས་གསུང་། །དེ་སྐད་ཅེས་ཡིད་ཀྱི་ཁྱེའུ་ཆུང་གིས་སྨྲས་སོ། །དེ་ལ་བྲམ་ཟེའི་བུ་འགྱུར་བ་བློ་གསལ་
གྱིས་སླར་སྨྲས་པ། རིག་པའི་བློ་རྩལ་ཆེ་བ་མ་ལགས་ཏེ། གཤེན་རབ་བཀའ་ཡིས་རྨས་ན། བཀའ་སྩལ་བཞིན་དུ་བགྱི། དེ་སྐད་ཅེས་སྨྲས་ནས། ཡིད་ཀྱི་ཁྱེའུ་ཆུང་དང་འགྲོགས་ནས། 
བཀྲ་ཤིས་ཀྱི་སྣ་སར་སྡད་དོ། །དེ་ནས་ཡིད་ཀྱི་ཁྱེའུ་ཆུང་གཡུའི་ཟུར་ཕུད་ཅན་གྱིས། གནས་མཆོག་འོལ་མོ་ལུང་རིང་ཀྱི་མི་རྣམས་ལ་ཡང་གཤེན་རབ་ཀྱི་བཙུན་མོ་འོང་བར་ཞ་ངག་བཏང་

ངོ་། །ཡུལ་ཁམས་དེའི་མི་རྣམས་ཀྱང་ཤིན་ཏུ་སྤྲོ་བ་སྐྱེ་ནས། ཡོ་ག་སུན་མ་ལ་སྡེབས་སོ། །དེའི་ཚེ་དེའི་དུས་ན། གཤེན་རབ་ནི་ཆུ་གྱིམ་ཤང་ནག་པོ་བརྒལ་ནས་འོལ་མོ་ལུ་རིང་དུ་
བྱོན་ནོ། །དེ་ནས་འོལ་མོ་ལུང་རིང་དུ་བྲམ་ཟེའི་རིགས་ཀྱི་ཁྱེའུ་གཙང་མ་དང་། བུ་མོ་གཙང་མ་ཐམས་ཅད་ཀྱི་ས་སྐས་གཅིག་གི་ཁ་ནས་དར་དཀར་གྱི་གཡབ་མོས་བསུའོ། །རྗེའུ་རིགས་ཀྱི་
ཁྱེའུ་གཙང་མ་དང་། བུ་མོ་གཙང་མ་ཐམས་ཅད་ཀྱིས་ས་སྐས་གཉིས་ཀྱི་ཁ་ནས་མཚལ་སྤོས་ཀྱི་དུད་པས་གསུའོ། །སྨང་རིགས་ཀྱི་ཁྱེའུ་གཙང་མ་དང་། བུ་མོ་གཙང་མ་ཐམས་ཅད་ཀྱིས་
ས་སྐས་གསུམ་གྱི་ཁ་ནས་སྐུ་ཁྲུས་དང་གཙང་ཚན་གྱིས་གསུའོ། །དེ་ནས་ས་སྐས་བཞིའི་བཀྲ་ཤིས་ཀྱི་སྣ་སར་བྱོན་ནོ། །བྲམ་ཟེའི་བུ་འགྱུར་བ་བློ་གསལ་གྱིས། གཤེན་རབ་ཀྱི་ཁབ་ཧོས་
དང་བ་དང་བ་ཡིད་རིངས་ཀྱི་བུ་མོ། ཧོས་ཟ་རྒྱལ་མེད་མ་ལ་བཟང་ངན་གྱི་མཚན་བརྟགས་ཏེ། གཤེན་རབ་ལ་ཞུས་པ། གསོས་ཀྱི་རྒྱ་མཚོ་བསྐྱེད་པའི་ས་གཞི་དང་འདྲ་བས་བཙུན་མོ་
དམ་པ་ཧོས་ཟ་རྒྱལ་མེད་འདི། བདག་གིས་བརྟགས་པས་ཤིན་ཏུ་མཚན་བཟང་པས། ལེགས་པའི་ཡོན་ཏན་མཚན་རྣམས་ཚང་པར་གདའ་འོ། །གཤེན་རབ་ལགས། སྐྲ་མེ་ཏོག་ཨུད་

དཔལ་གྱི་ལོ་མ་འདྲ་བ་ཞིག་གདའ་འོ། །གཤེན་རབ་ལགས། མིག་ཁོམ་ཏིང་གི་འབྲས་བུ་འདྲ་བ་ཞིག་གདའ་འོ། །གཤེན་རབ་ལགས། དཔྲལ་བའི་གདེངས་ཆེ་བ་ཟླ་བ་ཉ་བ་འདྲ་བ་ཞིག་
གདའ་འོ། །གཤེན་རབ་ལགས། སྨིན་མའི་དཀྱུས་ཀྱང་རིང་བ་ཡི་གེའི་ན་རོ་འདྲ་བ་ཞིག་གདའ་འོ། །གཤེན་རབ་ལགས། མཁུར་ཚོས་ཀྱི་བཀྲག་གསལ་བ་ནི་དུང་ཕོར་ལ་མཚལ་གྱི་
བྱེའུ་རྗེས་བོར་བ་འདྲ་བ་ཞིག་གདའ་འོ། །གཤེན་རབ་ལགས། ཤངས་ཀྱི་དབྱིབས་ལེགས་ཏེ་རིན་པོ་ཆེའི་སྣ་ཚ་འདྲ་བ་ཞིག་གདའ་འོ། །གཤེན་རབ་ལགས། སྨྲ་བའི་མཆུ་ལེགས་ཏེ། མུ་
ཁྱུད་ཀྱི་ཆག་བཏབ་འདྲ་བ་ཞིག་གདའ་འོ། །གཤེན་རབ་ལགས། བཞད་པའི་ཚེམས་ལེགས་ཏེ་ལྷ་རྩེའི་བ་གམ་འདྲ་བ་ཞིག་གདའ་འོ། །གཤེན་རབ་ལགས། ཚེམས་བར་གྱི་རྙིལ་
མཛེས་ཏེ། མེ་ཏོག་པདྨ་དམར་པོ་འདྲ་བ་ཞིག་གདའ་འོ། །གཤེན་རབ་ལགས། སྨྲ་བའི་ལྗགས་བདེ་སྡེ་བར་སྣང་གི་གློག་འདྲ་བ་ཞིག་གདའ་འོ། །གཤེན་རབ་ལགས། གསུང་པའི་དབྱངས་སྙན་
ཏེ་ནེ་ཙོ་ཅོང་སྐད་འདྲ་བ་ཞིག་གདའ་འོ། །གཤེན་རབ་ལགས། ཨོག་མའི་དབྱིབས་ལེགས་ཏེ་ལྷའི་ཐེམ་སྐས་འདྲ་བ་ཞིག་གདའ་འོ། །གཤེན་རབ་ལགས། མགྲིན་པའི་གསང་དོད་སྟེ་

དངུལ་གྱི་བུམ་པ་འདྲ་བ་ཞིག་གདའ་འོ། །གཤེན་རབ་ལགས། ཐུགས་ཀའི་ཕུགས་སྙོམས་ཏེ་གསེར་གྱི་སྤང་པོ་འདྲ་བ་ཞིག་གདའ་འོ། །གཤེན་རབ་ལགས། སེམས་
ཅན་གྱི་གསོས་ལེགས་ཏེ་དངུལ་དཀར་གྱི་གཤང་ཆུང་ཁ་སྦུབ་པ་འདྲ་བ་ཞིག་གདའ་འོ། །གཤེན་རབ་ལགས། སྐེད་པའི་སྐབས་ཕྱེད་དེ་གཞུ་མོའི་ཆང་ཟུངས་འདྲ་བ་ཞིག་གདའ་འོ། །གཤེན་
རབ་ལགས། བྱིན་པའི་གདུབ་འདྲིལ་ཏེ་རི་དྭགས་ཨེ་ན་ཡའི་བྱིན་པ་འདྲ་བ་ཞིག་གདའ་འོ། །གཤེན་རབ་ལགས། སྤྱིར་ཡང་ལུས་ལ་རིན་པོ་ཆེའི་ཕུང་པོ་ལྟར་བཀྲ་ལ་གསལ་བ་ཞིག་གདའ་འོ། །
གཤེན་རབ་ལགས། གཟུགས་ཀྱང་རན་པའི་ཚད་དང་ལྡན་པ་ཞིག་གདའ་འོ། །གཤེན་རབ་ལགས། མི་རིང་མི་ཐུང་མི་འཕྲ་མི་སྦོམ་རབ་ཏུ་ཚད་དང་ལྡན་པ་ཞིག་གདའ་འོ། །གཤེན་རབ་ལགས། ག་པུར་དང་ཙན་
དན་གྱི་དྲི་མ་སྙོམས་པར་དྲོ་བ་ཞིག་གདའ་འོ། །དེ་ལྟར་ཧོས་དང་བ་ཡིད་རིངས་ཀྱི་བུ་མོ་ཧོས་ཟ་རྒྱལ་མེད་མ། གཤེན་རབ་ཀྱི་ཁབ་ཀྱི་དམ་པར་བཞེས་པ་འདི། ཕྱིའི་ཡུལ་བཞི་ནི་ཤིན་ཏུ་
བཟང་བ་ཞིག་གདའ་འོ། །བྲམ་ཟེའི་བུ་འགྱུར་བ་བློ་གསལ་གྱིས་དེ་སྐད་ཅེས་གསོལ་ཏེ། དེ་ལ་གཤེན་རབ་ཀྱིས་བཀའ་སྩལ་པ། བྲམ་ཟེའི་བུ་འགྱུར་བ་བློ་གསལ་ཤིན་ཏུ་རིག་པའི་

རྩལ་ཆེ་བ། རབ་ཏུ་བཟང་ངན་གྱི་མཚན་རྟོག་མཁས་པས། བདག་གི་བཙུན་མོ་ཧོས་དང་བ་ཡིད་རིངས་ཀྱི་བུ་མོ་ཧོས་ཟ་རྒྱལ་མེད་འདི། འབྱུང་བ་བཞི་ཡིས་བསྐྱེད་པའི་ཕུང་པོ་ཕྱིའི་ཡུལ་
བཞི་ནི། རབ་ཏུ་མཛེས་པར་ཁ་དམར་བཏགས། ཤིན་ཏུ་བཟང་པའི་ཁ་མར་བཏགས། ད་ཡང་རིག་པའི་རྩལ་ཅན་ཁྱོད། སེམས་དང་ཡིད་ལས་བསྐྱེད་པའི་ནང་གི་རྣམ་ཤེས་ཚོགས་བརྒྱད་ལ། ཉོན་
མོངས་སྒྲིབ་པ་ཆེ་འམ་ཆུང་། རིག་པའི་རྩལ་ཅན་ཁྱོད་ཀྱིས་རྟོགས། དེ་སྐད་ཅེས་བཀའ་སྩལ་ཏོ། །ཡང་བྲམ་ཟེའི་བུ་འགྱུར་བ་བློ་གསལ་གྱིས་གཤེན་རབ་ལ་གསོལ་པ། གཤེན་རབ་ཀྱི་བཙུན་
མོ་ཧོས་དང་བ་ཡིད་རིངས་ཀྱི་བུ་མོ། ཧོས་ཟ་རྒྱལ་མེད་མ་འདི་ནི་འབྱུང་བ་བཞི་ཡིས་བསྐྱེད་པའི་ཕྱིའི་ཡུལ་བཞི་རབ་ཏུ་མཛེས། རྣམ་ཤེས་སེམས་ཀྱིས་བསྐྱེད་པ་ཡི། ནང་གི་ཚོགས་བརྒྱད་ཤིན་ཏུ་
དགེ། དེ་ལྟར་སེམས་ཅན་ཕྱི་མ་དང་ཁྱད་པར་ཡོད་པ་ཞིག་གདའ་འོ། །གཤེན་རབ་ལགས། སེམས་ཉིད་ལ་ཉོན་མོངས་པའི་ས་བོན་ཟད་པ་ཞིག་གདའ་འོ། །སེམས་ཉིད་ཀྱིས་བོན་སྐུ་སྐྱེ་བ་མེད་པའི་
དོན་རྟོགས་པ་ཞིག་གདའ་འོ། །གཤེན་རབ་ལགས། རྩལ་ཤུགས་ཀྱི་སྦྱིན་པ་རྒྱ་ཆེན་གཏོང་ནུས་པ་ཞིག་གདའ་འོ། །གཤེན་རབ་ལགས། འབྱོར་ལྡན་གྱི་ཚུལ་ཁྲིམས་ཟབ་མོ་སྲུང་ནུས་པ་

ཞིག་གདའ་འོ། །གཤེན་རབ་ལགས། ཤེས་རབ་གསལ་བས་བསྒྲུབ་པ་ཟབ་མོ་དང་དུ་ལེན་ནུས་པ་ཞིག་གདའ་འོ། །གཤེན་རབ་ལགས། བྱམས་པའི་སེམས་དང་ལྡན་པས། སྐྱེ་འགྲོ་
བུ་ལྟར་གསོ་ནུས་པ་ཞིག་གདའ་འོ། །གཤེན་རབ་ལགས། ངེས་པའི་དོན་རྟོགས་པས་བདེན་པའི་ཚིག་སྟོན་ནུས་པ་ཞིག་གདའ་འོ། །གཤེན་རབ་ལགས། རྟེན་པའི་ས་རུ་(བོན་)མཐུན་པས་བསྐྱེད་པའི་
ཡུལ་དུ་བཟང་པ། དེ་ལྟར་ཤིན་ཏུ་ཡང་ངོ་མཚར་ཆེ་བ་ཞིག་གདའ་འོ། །དེ་སྐད་ཅེས་བྲམ་ཟེའི་བུ་འགྱུར་བ་བློ་གསལ་གྱིས་གསོལ་ཏོ། །དེ་ལྟར་བྲམ་ཟེས་མཚན་བཟང་པོར་བཏགས་སོ། །
མཚན་བཟང་པོར་བཏགས་པའི་ཁ་དམར་དེ་ལ། འོལ་མོ་ལུང་རིང་དུ་འཚོགས་པའི་མི་རྣམས་ཀྱང་ཀུན་ཀ་ཡིད་དགའ་ལ་སྤྲོ་བ་སྐྱེས་སོ། །དེའི་རང་བཞིན་གྱིས་བཀྲ་ཤིས་ཀྱི་སྣ་ས་དེར། སྲིད་པའི་
བོན་པོས་མཚན་དང་རབ་ཏུ་ལྡན་པའི་ཧོས་ཟ་རྒྱལ་མེད་དེ། སྲིད་པས་སྐོས་པའི་གཙུག་ལག་གཞུང་བཞིན་དུ་སྣ་ནི་བླན་ནོ། །བདུད་ནི་བཅད་དོ། །སྲི་ནི་མནན་ནོ། །བྱུར་ནི་ཕུད་དོ། །འདྲེ་ནི་
བཀར་རོ། །ལྷ་ནི་གསོལ་ལོ། །དཔལ་ནི་སྐྱབས་སོ། །དེ་ནས་གནས་མཆོག་དམ་པ་འོལ་མོ་ལུང་རིང་དུ། མི་ཐམས་ཅད་ཀྱི་གཡང་ཆ་སྣ་ཚོགས་པ་བཏེག་ནས། མདུན་བསུ་ནས་གཤེགས་སོ། །དེ་ནས་བཀྲ་ཤིས་

སྐྱིད་ཀྱི་ཕོ་བྲང་། མཁར་བར་པོ་སོ་བརྒྱད་ཀྱི་ནང་དུ་གཤེགས་སོ། །དེ་ནས་ཡང་སྲིད་པའི་སྣ་བོན་པོས་གཡུང་དྲུང་མཐའ་རྒྱས་ཀྱི་བོན་གྱེར་ནས། ཧོས་ཟ་རྒྱལ་མེད་ཀྱི་སྤྱི་བོའི་གཙུག་རུམ་དུ། གཡུང་
དྲུང་དགུ་སྐོར་གྱིས་དབང་རྒྱ་བཏབ་སྟེ། དེ་ནས་གཡུ་ཁྲི་སྔོན་མོ་ལ་བཞག་གོ། །གསེར་ཁྲི་སེར་པོ་ལ་སྟོན་པ་གཤེན་རབ་བཞུགས་སོ། །དེ་ལྟར་ཁྱེའུ་དང་བུ་མོའི་ཚུལ་དུ་འཚོགས་སོ། །དང་པོ་གཤེན་རབ་འཇིག་
རྟེན་མིའི་ཡུལ་དུ་སྟོན་པ་གཤེགས་ཙམ་ན། ཡུལ་བར་ལྷ་འོད་གསལ་ནས། རི་རབ་ཀྱི་རྩེ་མོ་ལ་བྱོན་ན། གསས་མཁར་ལྷ་རྩེ་དགུང་ནམ་བརྩིགས་པའི་དུས་སུ་མཐུ་སྟོབས་དང་བྱིན་རླབས་སུ་དྲགས་པའི་ 
ལྷ་རྣམས་དམ་ལ་བཏགས་ཤིང་ལུང་ཕོག་པ་རྣམས་བར་པོ་སོ་བརྒྱད་མཁར་ནང་དུ་འཚོགས་སོ། །དེ་ནས་གཤེན་རབ་ལ་གསོལ་པ། བདག་ཅག་རྣམས་ནི་གཤེན་རབ་ཀྱིས་དམ་ལ་བཏགས་ཤིང་ལུང་ཕོག་པ་
ལགས་པས། ཧོས་དང་བ་ཡིད་རིངས་ཀྱི་སྲས་མོ་ཧོས་ཟ་རྒྱལ་མེད་མ་འདི། རྒྱལ་པོའི་ཆབ་སྲིད་འཛིན་པ་དང་། སེམས་ཅན་གྱི་འདྲེན་སྟོན་བསྐྱེད་པའི་དོན་དུ། བཙུན་མོ་དམ་པར་བཞེས་པ་ནི། གཤེན་
ལགས། ཤིན་ཏུ་ཡང་ལེགས་སོ། །གཤེན་རབ་ལགས་རབ་ཏུ་ཡང་ལེགས་སོ། །བདག་ཅག་རྣམས་ཀྱང་བཀྲ་ཤིས་ཤིང་གཞུང་བཟང་བའི་སྨོན་ལམ་རེ་རེ་འདེབས་སོ། །ཞེས་སྨྲས་ནས། དཔལ་གྱི་ལྷ་

ཚངས་པ་དང་། བརྒྱ་བྱིན་དང་། སྲིད་པའི་རྒྱལ་པོ་ཆེན་པོ་བཞི་དང་། གཡུང་དྲུང་གི་ལྷ་ཆེན་མོ་ཆེ་བཞི་དང་། རྫུ་འཕྲུལ་གྱི་ལྷ་ལྷེའུ་རྗེ་མཆེད་བདུན་དང་། རོལ་མཚོ་དག་པའི་ཀླུ་བདུད་
དང་། ཐམས་ཅད་ཀྱིས་སྨོན་ལམ་འདི་སྐད་ཅེས་གསོལ་ཏོ། །གཤེན་རབ་དམ་པའི་ཁབ་ཏུ་བཞེས་པའི་ཤིན་ཏུ་མཛེས་པའི་ཧོས་ཟ་རྒྱལ་མེད་འདི། ཤེས་རབ་བློ་དང་ལྡན་པ་བྲམ་ཟེའུ་བུ་འགྱུར་
བ་བློ་གསལ་གྱིས་བཏགས་པའི་ཕྱིའི་མཚན་རེ་རེ་ལ། བདག་ཅག་ལྷ་རྣམས་སྨོན་ལམ་རེ་རེ་འདེབས། རྒྱལ་མེད་ལགས། སྐྲ་མེ་ཏོག་ཨུད་དཔལ་གྱི་ལོ་མ་འདྲ་བ་ནི། དུས་གསུམ་གྱི་བདེ་
བར་གཤེགས་པ་དབུ་ལ་བསྐུར་བའི་གདན་གྱི་རྟགས་ཡིན་ཏེ། ཡེ་ཤེས་ཀྱི་ལྷ་དང་གཉིས་སུ་མེད་པའི་སྨོན་ལམ་ལྷའི་མཐུ་འབུལ་ལོ། །རྒྱལ་མེད་ལགས། མིག་ཁོམ་ཏིང་གི་འབྲས་བུ་འདྲ་བ་ནི། 
སྣང་སྲིད་ས་ལེ་གསལ་བའི་རྟགས་ཡིན་པས། སྣང་སྲིད་ཡེ་སྲིད་མེ་ལོང་གཡའ་དག་ལྟར་སེལ་གསལ་བར་སྨོན་ལམ་ལྷའི་མཐུ་འབུལ་ལོ། །རྒྱལ་མེད་ལགས། དཔྲལ་བའི་གདེངས་ཆེ་སྟེ་ཟླ་
གསལ་ཉ་བ་འདྲ་བ་ནི། དངོས་གྲུབ་མཐར་རྒྱས་པའི་རྟགས་ཡིན་ཏེ། ཟླ་གསང་ཐིག་ལེའི་དངོས་གྲུབ་དང་ལྡན་པའི་སྨོན་ལམ་ལྷའི་མཐུ་འབུལ་ལོ། །རྒྱལ་མེད་ལགས། སྨིན་མ་དཀྱུས་

ཡི་གེའི་ན་རོ་འདྲ་བ་ནི། སྤྱི་ལྡིང་ནམ་མཁའི་དབྱིངས་གྲལ་འཛིན་པའི་རྟགས་ལགས་ཏེ། མ་ནོར་ངེས་པའི་ས་ལ་གནས་པའི་སྨོན་ལམ་ལྷའི་མཐུ་འབུལ་ལོ། །རྒྱལ་མེད་ལགས། མཁུར་
ཚོས་ལ་བཀྲག་ཆགས་པ་དུང་ཕོར་ལ་བྱེའུ་མཚལ་རྗེས་བོར་བ་འདྲ་བ་ནི། གསས་མཁར་བྱ་ལམ་རྗེས་མེད་གྲུབ་པའི་རྟགས་ལགས་ཏེ། བདེ་གནས་ཆེན་པོ་ལྷུན་གྱིས་རྫོགས་པའི་སྨོན་
ལམ་ལྷའི་མཐུ་འབུལ་ལོ། །རྒྱལ་མེད་ལགས། ཤངས་ཀྱི་དབྱིབས་ལེགས་ཏེ་རིན་པོ་ཆེའི་སྣ་ཚར་འདྲ་བ་ནི། འཇིག་རྟེན་མིའི་ཡུལ་དུ་མཛེས་པའི་ཞལ་དང་ལྡན་པའི་རྟགས་ལགས་ཏེ། ཀུན་དགའ་ཡོ་མཉེས་མ་ལྟར་བྱམས་པའི་སྨོན་ལམ་ལྷའི་མཐུ་འབུལ་ལོ། །རྒྱལ་མེད་ལགས། སྨྲ་བའི་མཆུ་ལེགས་ཏེ་མུ་ཁྱུད་ཀྱི་ཆ་ག་འདྲ་བ་ནི། ལྷ་རྣམས་ཀྱི་སྙིང་པོ་རིམ་གྱིས་ཟློས་པའི་རྟགས་ལགས་ཏེ། ལྷ་དང་མིའི་ལོ་ཙྪ་
བར་འགྱུར་བའི་སྨོན་ལམ་ལྷའི་མཐུ་འབུལ་ལོ། །རྒྱལ་མེད་ལགས། བཞད་པའི་ཚེམས་ལེགས་ཏེ་ལྷ་རྩེའི་བ་གམ་འདྲ་བ་ནི། སྡུག་བསྔལ་གྱི་མྱ་ངན་ཟད་པའི་རྟགས་ལགས་ཏེ། 
དགའ་བའི་ཡིད་དང་ལྡན་པའི་སྨོན་ལམ་ལྷའི་མཐུ་འབུལ་ལོ། །རྒྱལ་མེད་ལགས། ཚེམས་བར་གྱི་རྙིལ་མཛེས་ཏེ་མེ་ཏོག་པདྨ་དམར་པོ་འདྲ་བ་ནི། བག་ཆགས་ཀྱི་དྲི་མ་དག་པའི་རྟགས་
ལགས་ཏེ། ཉོན་མོངས་ཀྱི་སྒྲིབ་པ་སེལ་བའི་སྨོན་ལམ་ལྷའི་མཐུ་འབུལ་ལོ། །རྒྱལ་མེད་ལགས། སྨྲ་བའི་ལྗགས་བདེ་སྟེ། བར་སྣང་གི་གློག་འདྲ་བ་ནི། རྒྱས་པའི་འབུམ་སྡེ་སྒྲོགས་

པའི་རྟགས་ལགས་ཏེ། ཡི་གེ་དཔའ་བོ་འབྲུ་ལྔའི་ས་བོན་དང་ལྡན་པའི་སྨོན་ལམ་ལྷའི་མཐུ་འབུལ་ལོ། །རྒྱལ་མེད་ལགས། གསུང་གི་དབྱངས་སྙན་པ་བྱ་ནེ་ཙོའི་གཅོང་སྐད་འདྲ་བ་ནི། 
དུས་གསུམ་བདེར་གཤེགས་ཀྱི་སྐུ་ལ་སྙན་པའི་དབྱངས་ཀྱིས་མཚན་བསྟོད་པའི་རྟགས་ཡིན་ཏེ། ཐུན་མོང་མ་ཡིན་པའི་གསུང་དབྱངས་སྙན་པ་འབུམ་འགྱུར་བའི་སྨོན་ལམ་ལྷའི་མཐུ་འབུལ་
ལོ། །རྒྱལ་མེད་ལགས། ཨོག་མའི་དབྱིབས་ལེགས་ཏེ། ལྷའི་ཐེམ་སྐས་འདྲ་བ་ནི། འཁོར་བའི་སེམས་ཅན་ཐར་པའི་སྐྲས་ལ་འདྲེན་པའི་རྟགས་ལགས་ཏེ། སྐྱེ་བ་རྣམ་བཞི་ཀུན་སྒྲོལ་བའི་སྨོན་
ལམ་ལྷའི་མཐུ་འབུལ་ལོ། །རྒྱལ་མེད་ལགས། མགུར་གྱི་གསང་དོད་དེ་དངུལ་གྱི་བུམ་པ་འདྲ་བ་ནི། སྐྱོན་མེད་ཡོན་ཏན་ཚང་བའི་བཀའ་དང་ལུང་སེམས་ཅན་རྣམས་ལ་སྟོན་པའི་རྟགས་ལགས་
ཏེ། སེམས་ཅན་རྣམས་ལ་བདུད་རྩིའི་བོན་སྟོན་པའི་སྨོན་ལམ་ལྷའི་མཐུ་འབུལ་ལོ། །རྒྱལ་མེད་ལགས། ཐུགས་ཀའི་ཕུབས་སྙོམས་ཏེ་གསེར་གྱི་སྤང་པོ་འདྲ་བ་ནི། ཀུན་ལ་བྱམས་པའི་སེམས་
ཀྱི་སྙོམས་པའི་རྟགས་ལགས་ཏེ། ཐིག་ལེ་ཉག་གཅིག་མངོན་སངས་རྒྱས་པའི་སྨོན་ལམ་ལྷའི་མཐུ་འབུལ་ལོ། །རྒྱལ་མེད་ལགས། སེམས་ཅན་གྱི་གསོས་ལེགས་ཏེ་དངུལ་དཀར་གྱི་

གཤང་ཆུང་སྦུབ་པ་འདྲ་བ་ནི། སེམས་ཅན་རྣམས་ལ་ཆུ་བོའི་གཞུང་ལྟར་བདུད་རྩིའི་འོ་མ་སྦྲིང་པའི་རྟགས་ལགས་ཏེ། གསོས་ཀྱི་བདུད་རྩི་ཡིས་སྡུག་བསྔལ་ནད་རྣམས་འཇོམས་པའི་སྨོན་ལམ་
ལྷའི་མཐུ་འབུལ་ལོ། །རྒྱལ་མེད་ལགས། རྐེད་པའི་སྐབས་ཕྱེད་དེ་གཞུ་མོའི་ཆང་བཟུང་འདྲ་བ་ནི། སྐྱོན་དང་ཡོན་ཏན་འབྱེད་པའི་རྩལ་ཡོད་པའི་རྟགས་ལགས་ཏེ། སྐྱོན་བོར་ཡོན་ཏན་རྫོགས་
པའི་སྨོན་ལམ་ལྷའི་མཐུ་འབུལ་ལོ། །རྒྱལ་མེད་ལགས། བྱིན་པའི་གདུབ་འདྲིལ་ཏེ་རི་དྭགས་ཨེ་ན་ཡའི་བྱིན་པ་འདྲ་བ་ནི། འགྲོ་མཁས་སྟབས་སྡུག་པས། དགེས་པའི་རོལ་མོ་ལྷ་ལ་འབུལ་
བའི་རྟགས་ལགས་ཏེ། ས་བཅུ་རིམ་གྱིས་བགྲོད་པའི་སྨོན་ལམ་ལྷའི་མཐུ་འབུལ་ལོ། །རྒྱལ་མེད་ལགས། སྐུ་ལུས་རིན་པོ་ཆེ་ལྟར་བཀྲ་ལ་གསལ་བ་ནི། ཡིད་བཞིན་གྱི་ནོར་བུས་སེམས་ཅན་
འདོད་པ་སྐོང་པའི་རྟགས་ལགས་ཏེ། སྦྱིན་པ་མཉམ་སྙོམས་ཐུགས་རྗེས་འགྱེད་པའི་སྨོན་ལམ་ལྷའི་མཐུ་འབུལ་ལོ། །རྒྱལ་མེད་ལགས། སྤྱིར་ཡང་སྐུ་ལུས་རན་པའི་ཚད་དང་ལྡན་པ་ནི། 
བཟོད་པ་རྒྱུན་དུ་སྒོམ་པའི་རྟགས་ལགས་ཏེ། ད་ཡང་ངན་སོང་སྒོ་བཅད་ནས་མགོན་སྐྱབས་མཛད་པའི་སྨོན་ལམ་ལྷའི་མཐུ་འབུལ་ལོ། །རྒྱལ་མེད་ལགས། བྲམ་ཟེའི་བུ་འགྱུར་བ་བློ་གསལ་གྱིས་འབྱུང་བ་རྣམ་བཞིས་

བསྐྱེད་པའི་ཕྱིའི་ཡུལ་བཞི་བཟང་པོར་མཚན་བཏགས་པ་ལ། བདག་ཅག་ལྷ་རྣམས་ཀྱིས་སྨོན་ལམ་རེ་རེ་བཏབ། སྨོན་ལམ་མཐུ་ཡིས་ཡུན་ཏུ་བརྟན་གྱུར་ཅིག །
དེ་ལྟར་ལྷ་རྣམས་ཀྱིས་སྨོན་ལམ་བཏབ་བོ། །དེ་ནས་ཡང་ཡབ་རྒྱལ་བོན་ཐོད་དཀར་གྱི་ཞང་པོ་ཕྱྭ་ཁར་རྗེ་ཐང་པོ་ལ་སོགས་པའི་ཕྱྭའི་མི་རྣམས་དང་། གཤེན་རབ་ཀྱི་ཡབ་མྱེས་དམུ་རྒྱལ་ལ་
སོགས་པའི་དམུ་ཡི་མི་རྣམས་དང་། གསས་མཁར་ཤམ་པོ་ལྷ་རྩེའི་ཡེ་གཤེན་གཡུང་དྲུང་སེམས་དཔའ་ལ་སོགས་པའི་གཤེན་ཕྲན་རྣམས་དང་། དེ་ལྟར་རྣམ་པ་ཀུན་མཁར་བར་པོ་སོ་བརྒྱད་དུ་
འཚོགས་ནས། སྟོན་པ་གཤེན་རབ་མི་བོ་ལ་ཞུས་པ། འགྲོ་བ་སེམས་ཅན་རྣམས་ཀྱི་དོན་སླད་དུ། །ཁབ་ཀྱིས་དམ་པ་བཞེས་པའི་ཧོས་ཟ་རྒྱལ་མེད་ལ། །རིག་པའི་བློ་རྩལ་ཆེ་བའི་བྲམ་
ཟེའི་བློ་གསལ་བུས། །རྣམ་ཤེས་སེམས་ཀྱིས་བསྐྱེད་པའི་ནང་གི་སྐོས་བརྒྱད་ལ། །ཁ་དམར་བཟང་པོར་བཏགས་པའི་མཚན་རེ་ལ། །བདག་ཅག་རྣམས་ཀྱང་སྨོན་ལམ་རེ་རེ་འདེབས། །རྒྱལ་མེད་
ལགས། སེམས་ཉིད་ལ་ཉོན་མོངས་པའི་ས་བོན་ཟད་པ་ནི། སྐྱེ་བ་འདི་ལ་སངས་རྒྱས་ཐོབ་པའི་རྟགས་ལགས་ཏེ། འཁོར་བའི་གནས་ལྔ་སྒོ་གཅོད་པའི་ཕྱྭའི་སྨོན་ལམ་གྱི་མཐུ་འབུལ་

ལོ། །རྒྱལ་མེད་ལགས། སེམས་ཀྱིས་བོན་སྐྱེ་བ་མེད་པའི་དོན་རྟོགས་པ་ནི། སེམས་ཅན་རྣམས་ལ་བོན་སྟོན་ནུས་པའི་རྟགས་ལགས་ཏེ། སེམས་ཅན་རྣམས་སྐྱེ་བ་མེད་པ་ལ་འགོད་ནུས་པའི་ཕྱྭའི་
སྨོན་ལམ་གྱི་མཐུ་འབུལ་ལོ། །རྒྱལ་མེད་ལགས། རྩལ་ཤུགས་ཀྱིས་ཆགས་པ་མེད་པ་ནི། སྦྱིན་པ་རྒྱ་ཆེར་གཏོང་ནུས་པའི་རྟགས་ལགས་ཏེ། མ་ཆགས་ཀློང་དུ་ཐིམ་པའི་ཕྱྭའི་སྨོན་ལམ་
གྱི་མཐུ་འབུལ་ལོ། །རྒྱལ་མེད་ལགས། འབྱོར་བ་དད་ལྡན་པའི་ཚུལ་ཁྲིམས་ཟབ་མོ་བསྲུང་ནུས་པ་ནི། ཤེས་རབ་ཀྱི་སྐྱེ་མཆེད་འཕེལ་བའི་རྟགས་ལགས་ཏེ། སྲས་དང་སློབ་འབངས་མཐར་ཕྱིན་
པའི་ཕྱྭའི་སྨོན་ལམ་གྱི་མཐུ་འབུལ་ལོ། །རྒྱལ་མེད་ལགས། ཤེས་རབ་གསལ་བས་སྒྲུབ་པ་ཟབ་མོ་དང་དུ་ལེན་ནུས་པ་ནི། ཡུལ་དང་དབང་པོ་སོ་སོ་མི་འབྱེད་བའི་རྟགས་ལགས་ཏེ། ལྷ་རྣམས་
དངོས་སུ་གྲུབ་པའི་སྨོན་ལམ་ཕྱྭའི་མཐུ་འབུལ་ལོ། །རྒྱལ་མེད་ལགས། བྱམས་པའི་སེམས་དང་ལྡན་པའི་སྐྱེ་འགྲོ་བུ་ལྟར་གསོ་ནུས་པ་ནི། ཚད་མེད་པ་བཞི་དང་ལྡན་པའི་རྟགས་ལགས་
ཏེ། སྐྱེ་འགྲོ་ཐུགས་རྗེས་འཛིན་པའི་སྨོན་ལམ་ཕྱྭའི་མཐུ་འབུལ་ལོ། །རྒྱལ་མེད་ལགས། ངེས་པའི་དོན་རྟོགས་པས་བདེན་པའི་དོན་སྟོན་པ་ནི། ཁམས་གསུམ་སྐྱབས་འོག་ཏུ་འཛུད་པའི་རྟགས་

ལགས་ཏེ། གཡུང་དྲུང་གི་དོན་དང་ལྡན་པའི་སྨོན་ལམ་ཕྱྭའི་མཐུ་འབུལ་ལོ། །རྒྱལ་མེད་ལགས། རྟེན་པའི་ས་རུ་མཐུན་པའི་འདེགས་པའི་སྟོབས་དང་ལྡན་པའི་སྨོན་ལམ་ཕྱྭའི་
མཐུ་འབུལ་ལོ། །རྒྱལ་མེད་ལགས། བསྐྱེད་པའི་ཡུམ་དུ་བཟང་པས། གཤེན་རབ་ཀྱི་གདུང་འཚོབ་པར་སྨོན་ལམ་ཕྱྭའི་མཐུ་འབུལ་ལོ། །རྒྱལ་མེད་ལགས། བྲམ་ཟེའི་བུ་འགྱུར་བ་བློ་གསལ་
གྱིས་རྣམ་ཤེས་སེམས་ལ་བསྐྱེད་པའི། ནང་གི་སྐོས་བརྒྱད་ལ་བཟང་པོར་བཏགས་པ་ལ། བདག་ཅག་ཕྱྭ་གཤེན་དམུ་རྣམས་ཀྱིས་སྨོན་ལམ་རེ་རེ་བཏབ། སྨོན་ལམ་མཐུས་ཡུན་དུ་བརྟན་
གྱུར་ཅིག །དེ་ལྟར་སྨོན་ལམ་བཏབ་ནས། དམུ་ཐག་དམུས་བཏགས་སོ། །ཞལ་དྲོ་ཀླུ་དྲངས་སོ། །ཕྱྭ་གཡང་ཕྱས་བླན་ནོ། །སྤྱི་བདུད་ལྷས་བོར་རོ། །སྨོན་ལམ་ཡོས་བཏབ་བོ། །དེ་ལྟར་སྟངས་དང་
དབྱལ་དུ་འཚོགས་སོ། །དེ་ཡང་དོན་དུ་འདི་ལྟར་རོ། །སེམས་ཅན་རྣམས་ཀྱི་མཚན་ཉིད་ནི། །གནས་ལ་ཆགས་ཤིང་ཁྱིམ་ལ་དགའ། །དེ་དག་དེ་བས་སྒྲོལ་བའི་ཕྱིར། །ལན་གཅིག་རྒྱལ་མེད་
བཞེས་ཚུལ་བསྟན། །དེ་ནས་ཁྱིམ་པ་ཁྱིམ་སུན་འབྱིན། །དེ་ཕྱིར་ཁྱིམ་ཐབས་བཞེས་པའོ། །གཤེན་རབ་ཀྱི་ཁབ་བཞེས་པའི་ལེའུ་སྟེ་བདུན་པའོ།།      །།གཡུང་དྲུང་ལྷའི་སྐད་དུ་ན། ཨ་དཀར་

འབར་བ་གུང་ཁྱབ་ལམ། གང་ཟག་མིའི་སྐད་དུ་ན། གཤེན་རབ་ཀྱིས་སྲས་སྤྲུལ་པའི་ལེའུའོ། །དེའི་དུས་དེའི་ཚེ་ན། ཕྱིའི་ཡུལ་བཟང་ནང་གི་སེམས་དགེ་བའི། ཧོས་ཟ་རྒྱལ་མེད་བག་དང་ལྡན་པ་
ལ། སྟོན་པ་གཤེན་རབ་ཐུགས་རྗེའི་སྤྲུལ་པ་དང་། ལྷ་དང་ཕྱས་སྨོན་ལམ་བཏབ་པའི་མཐུ་དབང་དང་། སེམས་ཅན་རྣམས་ཀྱི་སྤྱི་མཐུན་བསོད་ནམས་ཀྱིས། ཕྱི་དེའི་ལོ་དུས་སུ་སྐུ་ལས་སྲས་ཤིག་
འཁྲུངས། འཁྲུངས་པའི་དུས་དེར་ཀུན་ཀྱང་སྤྲོ་བ་སྐྱེས། གནམ་གྱི་ལྷ་དང་སའི་ཀླུ་ཡང་འདུས། སྤྱི་དབང་ཆེན་པོ་འཐོབ་པའི་ལྷ་ཆེན་བརྒྱ་བྱིན་དང་། དབང་ཆེན་འཁོར་ལོ་བསྐོར་བའི་ལྷ་ཆེན་ཚངས་པ་
ཡིས། རྒྱལ་བུ་དེ་ལ་བདུད་རྩིའི་སྐུ་ཁྲུས་བྱས། ལྷ་བརྒྱ་བྱིན་གྱིས་ཡིད་བཞིན་གྱི་ནོར་བུ་རིན་པོ་ཆེའི་དབང་བསྐུར། ཀླུ་འཇོག་པོས་ཨུ་དུ་འབར་བའི་མེ་ཏོག་གིས་ལྟེ་བ་བྱས། ཀླུ་དགའ་བོ་
ཡིས་དགའ་ལྡན་གྱི་ཚང་བུར་བཙུག །ཀླུ་མ་དྲོས་ཀྱིས་སྨོན་ལམ་གྱི་ཉག་ཐག་གིས་ཚངས་ཐག་བྱས། ཕྱྭའི་རྒྱལ་པོས་བཀྲ་ཤིས་ཀྱི་ཕྱྭ་གཡང་བླན། དམུའི་རྒྱལ་པོས་གཡུང་དྲུང་གི་
དམུ་ཐག་བཏགས། གཙུག་ཕུད་ཅན་གྱིས་(གཤེན་གྱིས་)འགྱུར་མེད་ཀྱི་གཙུག་ཕུད་བྱས། དབང་རྒྱ་ཅན་གྱི་གཤེན་གྱིས་ཚེ་རིང་གི་ལན་ཕྲན་བླས། བྲམ་ཟེའི་བུ་འགྱུར་བ་བློ་གསལ་གྱིས་མཚན་བརྟགས་

པས་ཀྱང་། ཤིན་ཏུ་མཚན་བཟང་བས་ཡབ་ཡུམ་ལ་སོགས་པ་འཚོགས་པ་རྣམས་ལ་ཁ་དམར་གསོལ་པ། རྒྱལ་བའི་སྲས་འདི་ནི་ལྷ་སྲིན་སྡེ་བརྒྱད་ལ་བཀའ་བརྩན་ཅིང་། སྐྱེ་འགྲོ་
སེམས་ཅན་གྱི་དོན་བྱེད་ནུས་པ་ཞིག་འཁྲུངས་ངེས་སོ། །ཕྱིའི་ཡུལ་བརྟགས་པས་ཀྱང་། ཡབ་དང་མཐུན་པར་རིན་པོ་ཆེ་དར་དཀར་དུ་དྲིལ་བ་འདྲ་བ། ཕྱི་དཀར་ལ་འཇམ་པ། ནང་བཀྲ་ལ་གསལ་བ་ཞིག་
གདའ་འོ། །ནང་གི་སེམས་བརྟགས་པས་ཀྱང་། གཏོ་འབུམ་སྡེ་གསལ་བས་གཏོ་རྒྱུད་བདུད་རྩིར་སྤེལ་ནུས་པ་ཞིག་གདའ་འོ། །དེ་སྐད་ཅེས་བྲམ་ཟེས་གསོལ་ཏོ། །སྲས་དེ་ཡང་ཐབས་དང་ཤེས་རབ་ལས་
སྤྲུལ་པའི་སྐུ་ཡིན་པས། དགུང་ལོ་གཅིག་ན་ཤེས་རབ་ཚད་དུ་ཕྱིན། དགུང་ལོ་གཉིས་ན་སྙིང་རྗེའི་སེམས་དང་ལྡན། དགུང་ལོ་གསུམ་ནས་ཡབ་དང་ཐེ་ཚོམ་ཕེར་རོ། །དེ་ལ་སེམས་ཅན་ཀུན་ཀྱང་སྤྲོ་བ་སྐྱེས་སོ། །
གཤེན་རབ་ཡབ་དང་སྲས་རྒྱས་པས། སེམས་ཅན་ཀུན་ཀྱང་སྤྲོ་བ་སྐྱེས། ནམ་མཁའི་སྤྲིན་ཚོགས་བཞིན་དུ་ཉན་ནོ། །སྲས་ཀྱིས་ཡབ་ལ་ཞུས་པའི་མདོ། ཡབ་གཅིག་སྟོན་པ་གཤེན་རབ་ལགས། 
གཡུང་དྲུང་བོན་ལ་རྒྱ་ཆེ་གྲངས་མང་ཡང་། ངེས་ཚིག་བདེན་པའི་བོན་ཅིག་བསྟན་ཏེ་གསོལ། དེ་སྐད་ཅེས་སྲས་ཀྱིས་ཡབ་ལ་ཞུས་སམ་གསོལ་བས། ཡབ་ཀྱིས་བཀའ་སྩལ་པ། རྣམ་

གསུམ་བློ་དང་ལྡན་ན་རིགས་ཀྱི་བུ་ཡིན་ནོ། །ངེས་ཚིག་བདེན་པའི་དོན་ཡང་རྣམ་གསུམ་བློ་ཡིན་ནོ། དེ་སྐད་ཅེས་ཡབ་ཀྱིས་བཀའ་སྩལ་ཏོ། །ཡང་སྲས་ཀྱིས་ཡབ་ལ་ཞུས་པ། ཡབ་ལགས། བློ་
རྣམ་པ་གསུམ་གྱི་བ་གང་དང་གང་ལ་གདགས་པ་ལགས། དོན་དང་སྦྱར་ལ་བདག་ལ་བཤད་དུ་གསོལ། དེ་སྐད་སྲས་ཀྱིས་ཡབ་ལ་ཞུས་སམ་གསོལ་པས། གཤེན་རབ་ཀྱིས་བཀའ་སྩལ་པ། ངེས་ཚིག་
བདེན་པའི་དོན་བསྡུས་ལ། རྣམ་པ་གསུམ་གྱི་བློ་བཤད་ཀྱིས། སྲས་དང་ཉན་པའི་འཁོར་རྣམས་ཀུན། །ལུས་ཀྱང་ཐུད་ལ་ཡན་ལག་གསུམ། །པུས་མོ་ཚུགས་ལ་ཐལ་མོ་སྦྱོར། །དབང་པོ་མ་ཡེངས་
བརྟན་པར་ཉོན། །རྣམ་པ་གསུམ་གྱི་བློ་བཤད་ཀྱིས། །དེ་སྐད་ཅེས་གསུངས་པས། སྲས་དང་འཁོར་རྣམས་ཀྱིས། རིན་པོ་ཆེ་སྣ་ལྔ་མཆོད་པ་ཕུལ་ནས། ལུས་ཀྱང་བཏུད་དེ་ཡན་ལག་གསུམ། །པུས་
མོ་བཙུག་ཅིང་ཐལ་མོ་སྦྱར། །དབང་པོ་མ་ཡེངས་བརྟན་པར་མཉན། །དེ་ལ་སྟོན་པ་གཤེན་རབ་ཀྱིས་བློ་རྣམ་པ་གསུམ་ངོས་བཟུང་ནས་བཀའ་སྩལ་པ། དང་པོར་འཛིན་པའི་བློ་དང་གཅིག །
བར་དུ་རྟོག་པའི་བློ་དང་གཉིས། ཐ་མར་རྟོགས་པའི་བློ་དང་གསུམ་མོ། །དེ་ལ་དང་པོར་འཛིན་པའི་བློ་དང་ལྡན་ན། གར་སྤྱིན་གྱི་རླན་དང་འདྲ་བ་ཞིག་དགོས་སོ། །བར་དུ་བརྟགས་པའི་བློ་དང་ལྡན་ན། ས་

རྡོའི་ནང་ནས་རིན་པོ་ཆེ་འཚོལ་བ་འདྲ་བ་ཞིག་དགོས་སོ། །ཐ་མར་རྟོགས་པའི་བློ་དང་ལྡན་ན། རིན་པོ་ཆེའི་ནང་ནས་ཀྱང་གསེར་རྙེད་པ་འདྲ་བ་ཞིག་དགོས་སོ། །དང་པོར་འཛིན་པའི་བློ་
དང་མ་ལྡན་ན། བྲག་ངོས་སྲན་མ་གཏོར་བ་དང་འདྲའོ། །བར་དུ་རྟོག་པའི་བློ་དང་མ་ལྡན་ན། མིག་ལོང་བའི་ལག་ཏུ་རྫས་ཁྲ་བོ་གཏད་པ་དང་འདྲའོ། །ཐ་མར་རྟོགས་པའི་བློ་དང་མ་ལྡན་ན། །གཅོལ་མེད་པོ་གཞའ་
ཚོན་འདེད་པ་དང་འདྲའོ། །དེའི་ཕྱིར་ན། བློ་ནི་རྟོགས་པས་བཅད། སྐྱེས་བུ་བློ་དེ་དང་ལྡན་པ་གང་ཞིག་གིས། ཚིག་བཞི་ཚིགས་སུ་བཅད་པ་གཅིག་གིས་རྟོགས་ན་རབ་མཆོག་རྒྱལ་བ་ཡིན། རྟོགས་
ནས་དོན་བཞིན་བྱས་ན་བླ་མེད་འབྲས་བུ་མྱུར་དུ་ཐོབ། །ཚིག་གི་ལོ་མ་མང་པོ་མ་རྟོགས་བསྟན་ཕྱིར་ཡིན། །རྟོགས་ན་ཚིག་བོར་དོན་ལ་མ་སྒོམ་ན། །རང་གི་རང་ལ་བསླུ་བ་བྱེད་པ་སྟེ། །སེམས་ཉིད་
སེལ་མེ་དཔུང་ནང་དུ་མཆོངས་པ་ཡིན། །གཡུང་དྲུང་བོན་ལ་མོས་པའི་སྲས་དང་འཁོར། །ངེས་ཚིག་བསྟན་པ་ཡིན་གྱི་སེམས་ཀྱི་དཀྱིལ་དུ་ཞོག །དེ་སྐད་ཅེས་གཤེན་རབ་ཀྱིས་བཀའ་སྩལ་ཏོ། །ཡབ་ཀྱིས་
བསྟན་པ་ཙམ་གྱིས་སྲས་ཀྱིས་རྟོགས། འཁོར་ལ་ངོ་མཚར་ཆེ་བའི་ཤེས་རབ་གསལ་བ་བྲམ་ཟེའུ་བུ། འགྱུར་བ་བློ་གསལ་དེ་ལ་ངོ་མཚར་སྐྱེས། སྟོན་པའི་སྤྱན་སྔར་པུས་བཙུགས་ཐལ་སྦྱར་ཏེ། ལུས་

ལས་དཔལ་ཤར་བློ་ལྡན་རྒྱལ་བུ་ལ། དོན་དང་སྦྱར་ལ་བདག་གིས་མཚན་ཞིག་གདགས་ཟེར་ནས་མཚན་བདགས་པ། གཏོ་བུ་འབུམ་སངས་སུ་བཏགས་སོ། །དེ་ལ་ཡང་ཀྱིས་ཡབ་ལ་ཞུས་པ། 
གཤེན་རབ་ལགས། རིག་པའི་བློ་རྩལ་ཆེ་བའི་བྲམ་ཟེའི་བུས། བདག་ལ་གཏོ་བུ་འབུམ་སངས་སུ་མིང་གཏགས་པ། དེ་ཅིའི་ཕྱིར་བཏགས། དེ་སྐད་ཅེས་ཡབ་ལ་ཞུས་སམ་གསོལ་བས། དེ་ལ་
ཡང་ཡབ་ཀྱིས་བཀའ་སྩལ་པ། མ་ནོར་ངེས་པར་སྟོན་པས་གཏོ། །མི་འབྱེད་མཉམ་པར་སྙོམས་པས་བུ། །བོན་ལ་འབུམ་སྡེ་མཁྱེན་པས་འབུམ། །འཁོར་བའི་སྡུག་བསྔལ་སངས་པས་སངས། །དེ་ཡི་ཕྱིར་
ན་གཏོ་བུ་འབུམ་སངས་སོ། །དེ་ལ་སྲས་ཀྱང་ངོ་མཚར་སྐྱེས་ནས་ཡབ་ལ་ཞུས་པ། འོན་ན་ཡབ་ཉིད་ཀྱི་མཚན་སྟོན་པ་གཤེན་རབ་མི་བོར་འདོགས་པ་ཅིའི་ཕྱིར་འདོགས་པ་ཅིའི་ཕྱིར་བཏགས་པ་
ལགས། དེ་སྐད་ཅེས་ཡབ་ལ་ཞུས་སམ་གསོལ་པས། དེ་ལ་ཡབ་ཀྱིས་བཀའ་སྩལ་པ། སྣང་སྲིད་ཡེ་སྲིད་སེལ་སྟོན་པས་སྟོན། །སྐྱེ་འགྲོའི་སེམས་ཅན་བུ་ལྟར་གསོ་བས་(པ་)ཕ། །བོན་ཉིད་དབྱིངས་
ནས་སེམས་ཉིད་གདལ་བའི་གཤེན། །འགྲོ་བའི་དོན་ལ་སྤྲུལ་ནས་བྱོན་པས་རབ། །སྐུ་མདོག་ཕྱག་མཚན་མི་རུ་བསྟན་པས་མི། །གཏོ་རྒྱུད་དཔྱད་རྒྱུད་བདུད་རྩི་བོ་བས་བོ། །དེའི་ཕྱིར་ན་

སྟོན་པ་གཤེན་རབ་མི་བོའོ། །ཡང་སྲས་ཀྱིས་ཡབ་ལ་ཞུས་པ། བདག་གིས་ཡུམ་གཅིག་ལུས་ཀྱི་སྒྲོམ་བུ་ལ། ཧོས་ཟ་རྒྱལ་མེད་དུ་འདོགས་པ་ཅིའི་ཕྱིར་ན་འདོགས། དེ་སྐད་
ཅེས་ཡབ་ལ་ཞུས་སམ་གསོལ་ཏེ། དེ་ལ་གཤེན་རབ་ཀྱིས་བཀའ་སྩལ་པ། རྒྱལ་པོ་ཧོས་རིགས་ཡིན་པས་ཧོས། །ཟ་མ་མོ་རུ་བསྟན་པས་ཟ། །ཡེ་ཤེས་ལྔ་དང་ལྡན་པས་རྒྱལ། །དུག་ལྔའི་
སྐྱོན་རྣམས་སྤངས་པས་མེད། །དེའི་ཕྱིར་ན་ཧོས་ཟ་རྒྱལ་མེད་དོ། །ཡང་སྲས་ཀྱིས་ཡབ་ལ་ཞུས་པའི་མདོ། དེའི་གོང་ཡན་བཅད་བཤད་ཀྱིས་མི་ལང་ཡང་། གཤེན་རབ་ཉིད་ཀྱི་ཡབ་ཡུམ་ལ། མི་ཕྱི་ལྷ་
ཕྱི་ཡོ་ཕྱིར་རྒྱལ་བཞད་གཉིས་སུ་འདོགས་པ་ཅིའི་ཕྱིར་ན་འདོགས། དེ་སྐད་ཅེས་ཡབ་ལ་ཞུས་སམ་གསོལ་པ། དེ་ལ་ཡང་ཡབ་ཀྱིས་བཀའ་སྩལ་པ། ལྷ་དང་མི་ལ་སོགས་པའི་རིགས་དྲུག་
སེམས་ཅན་ཀུན། ཡོ་ག་ཐུགས་རྗེ་བོན་གྱིས་འཛིན་པས་མི་བོན་ལྷ་བོན་ཡོ་བོན་ནོ། །རྒྱལ་རིགས་དྲ་མ་ཆེན་པོའི་བོན་པོ་ཡིན་པས་རྒྱལ་བོན་ནོ། །ཞང་པོ་ཕྱྭ་ཡིས་དབང་བསྐུར་ཐོད་
དཀར་མདའ་གང་བཅིངས་པས་ཐོད་དཀར་རོ། །དེའི་ཕྱིར་ན་མི་བོན་ལྷ་བོན་ཡོ་བོན་རྒྱལ་བོན་ཐོད་དཀར་རོ། །ལྷ་དང་མི་ལ་སོགས་ཏེ་རིགས་དྲུག་སེམས་ཅན་ཀུན། ཡོ་ལ་མི་འབྱེད་མཉམ་

པར་གདུངས་པས་མི་ཕྱི་ལྷ་ཕྱི་ཡོ་ཕྱིའོ། །སྔོན་རྒྱལ་བོན་ཐོད་དཀར་གྲོང་ཁྱེར་ཞབས་ཀྱིས་འཆགས་ཙམ་ན། ཉི་ཟླའི་ཞལ་བཞིན་གསལ་བ་གཟིགས་ནས་བཞད་པས་བཞད། སེམས་ཅན་
ཀུན་ལ་བུ་ལྟར་བྱམས་པས་མ། དེའི་ཕྱིར་ན་མི་ཕྱི་ལྷ་ཕྱི་ཡོ་ཕྱི་རྒྱལ་བཞད་མ། ཡང་སྲས་ཀྱིས་ཡབ་ལ་ཞུས་པ། འོ་སྐོལ་བཞུགས་མཆིས་ཡུལ་གྱི་གླིང་བསྐོར་འདི། ཀུན་ཀ་བཤད་ན་
བཤད་ཀྱིས་མི་ལོང་སྟེ། འོལ་མོ་ལུང་རིང་བྱ་བ་ཅིའི་ཕྱིར་ན་འོལ་མོ་ལུང་རིང་བྱ་བ་ལགས། བར་པོ་སོ་བརྒྱད་བྱ་བ་ཅིའི་ཕྱིར་ན་བར་པོ་སོ་བརྒྱད་ལགས། ཤམ་པོ་ལྷ་རྩེ་བྱ་བ་ཅིའི་ཕྱིར་ན་
ཤམ་པོ་ལྷ་རྩེ་བྱ་བ་ལགས། དེ་སྐད་ཅེས་ཡབ་ལ་ཞུས་སམ་གསོལ་པས། དེ་ལ་ཡང་ཡབ་ཀྱིས་བཀའ་སྩལ་པ། འོལ་ནི་སྐྱེ་བ་མེད་པས་འོལ། །མོ་ནི་འདོད་པ་འབྱུང་བའི་མོ། །ལུང་ནི་བཀའ་
ལུང་སྟོན་པས་ལུང་། །རིང་ནི་ཐུགས་རྗེ་སྲིངས་པས་རིང་། །དེའི་ཕྱིར་ན་འོལ་མོ་ལུང་རིང་ངོ་། །མ་རིག་རིག་པར་བསྟན་པས་བར། །རིག་པས་མ་རིག་ཕོ་བས་ཕོ། །དགེ་སྡིག་སོ་བ་བྱེད་པས་སོ། །
རྣམ་ཤེས་སྐྱོན་བརྒྱད་སྤངས་པས་བརྒྱད། །དེའི་ཕྱིར་བར་པོ་སོ་བརྒྱད་དོ། །ངེས་པའི་དོན་ལ་དགོངས་པས་ཤམ། །འཁོར་བའི་སྡུག་བསྔལ་སྤངས་པས་ཕོ། །མ་ནོར་དོན་ལ་ངེས་པས་ལྷ། །ཐུན་

མོང་མ་ཡིན་པས་(སུ་)རྩེ། །དེའི་ཕྱིར་ན་ཤམ་པོ་ལྷ་རྩེའོ། །དེ་སྐད་ཅེས་བཀའ་སྩལ་ཏོ། །ཡང་སྲས་ཀྱིས་ཡབ་ལ་ཞུས་པ། སེམས་ཅན་ཀུན་གྱི་རྒྱུ་འབྲས་ཞུ་ཡིས་མི་ལོང་ན། །
འཇིག་རྟེན་ཁམས་ན་སེམས་ཅན་གྲངས་མང་ན། །མེས་པོ་རྒྱལ་བོན་ཐོད་དཀར་ངོ་མཚར་སྐྱེས་ནས་བཞད་པ་དང་། །ཡབ་ཅིག་སྟོན་པ་གཤེན་རབ་མི་བོ་ལྟ་བུར་སྐུ་ལས་འཁྲུངས་པའི། །བདག་གི་
ཕྱི་མོ་ཡོ་ཕྱི་རྒྱལ་བཞད་འདི། རིགས་དང་ཕ་མ་མིང་ཇི་ལྟ་བུ་ཞིག་ལགས། དེ་སྐད་ཅེས་ཡབ་ལ་ཞུས་སམ་གསོལ་པས། དེ་ལ་ཡང་ཡབ་ཀྱིས་བཀའ་སྩལ་པ། དེ་ནི་སྔོན་གྲོང་ཁྱེར་ལང་ལིང་
དུ་སྐྱེས་སོ། །རིགས་ནི་རྨངས་ཀྱི་རིགས་སོ། །ཕ་ནི་ས་ལ་ཞེས་བྱ་སྟེ་གཡས་ཞར་རོ། །མ་ནི་འགིར་ཏི་ཞེས་བྱ་སྟེ་ཁོང་ཁྲོའོ། །བུ་ནི་གསལ་ཁྱབ་ཅེས་བྱ་སྟེ་གཡོན་འཐིང་ངོ་། །མོ་བདག་ནི་སེམས་
ཅན་ལ་ཡང་ཕྱིའི་མཚན་བཟང་ཞིང་ནང་གི་བློ་གསལ་བས། རྒྱལ་པོ་བཞད་པ་ནི་དེ་ལ་བཞད་པ་ཡིན་ནོ། །དེ་སྐད་ཅེས་གཤེན་རབ་ཀྱིས་བཀའ་སྩལ་ཏོ། །ཡང་སྲས་ཀྱིས་ཡབ་ལ་གསོལ་པ། 
ཕེ་ཤ་ཨེ་མ་ངོ་མཚར་ཆེ། །ཐམས་ཅད་མཁྱེན་པའི་གཤེན་རབ་ལགས། །གཡས་ཞར་གཡོན་འཐེང་ཁོང་ཁྲོ་ལ། །རྒྱལ་པོ་བཞད་པར་ནུས་ཀྱིན་གཤེན་རབ་སྐུ་ལས་འཁྲུངས་པའི་བུ་མོ་

འདི། རྒྱུ་དང་འབྲས་བུ་ཇི་ལྟར་ལགས་པ་བཤད་དེ་གསོལ། དེ་སྐད་ཅེས་ཡབ་ལ་ཞུས་སམ་གསོལ་པས། དེ་ལ་ཡང་ཡབ་ཀྱིས་བཀའ་སྩལ་པ། ས་ལ་འགིར་ཏི་གསལ་ཁྱབ་གསུམ། སྤྱིར་ཡང་སྐྱེ་བ་མང་
པོ་ནས། བསོད་ནམས་མང་པོ་བསགས་པ་ཡིན་ནོ། །ད་ལྟ་ཉིད་ཀྱི་སྐྱེ་བ་འདིའི་གོང་། འདས་པའི་སྟོན་པ་གཏོ་རྒྱལ་ཡེ་མཁྱེན་གྱི། བོན་གྱི་བསྟན་པ་དར་བའི་དུས་དེར་ཡང་། དེ་གསུམ་ཡང་
ནུབ་ཕྱོགས་ཀྱི་འཇིག་རྟེན་འོད་མ་གླིང་འཁོར་རྒྱས་བྱ་བ་ཞིག་ཏུ། སྐྱེས་པའི་སྐྱེས་པ་གསུམ་ཡིན་ཏེ། གཡུང་དྲུང་བོན་ལ་དད་པ་སྐྱེས་ནས། བོན་གྱི་སྒོ་ཡང་ཐེག་པ་ཆུང་ངུ་འཕེན་ཡུལ་
གྱི་སྒོ་རུ་ཞུགས་ནས། ཚུལ་ཁྲིམས་སྲུང་བའི་བཙུན་པ་གསུམ་ཡིན་ཏེ། ཚེ་སྨད་ལ་སེམས་ཡར་བསྐྱེད་ནས་ཐེག་པ་ཆེན་པོ་དཔོན་གསས་ཀྱི་སྒོར་ཞུགས་ནས་བསྒོམ་པས། ལྟ་བ་
དཔོན་གསས་མ་ནོར་བ་དེ་སྒོམ་ཡང་། སྤྱོད་པ་འཕེན་ཡུལ་གྱི་ཁྲིམས་དང་མ་འབྲེལ་བར། ཚུལ་ཁྲིམས་འཆལ་བའི་སྐྱོན་གྱིས་རྨངས་རིགས་སུ་སྐྱེས་པ་ཡིན་ནོ། །མཆོད་པ་མར་མེ་ཆག་
པས་ས་ལ་གཡས་ཞར་བ་ཡིན་ནོ། །བསྐོར་བ་བོན་སྤྱོད་བརྩོན་འགྲུས་ཆགས་པས་གསལ་ཁྱབ་གཡོན་འཐེང་པ་ཡིན་ནོ། །འདོད་པ་ལོག་པར་གཡེམ་པའི་ཕྱོགས་སུ་འཆལ་བས། 

འགིར་ཏི་ཁྲོང་ཁྲོ་བ་ཡིན་པས་མོ་ལུས་ཐོབ་པ་ཡིན་ནོ། །སྐྱོན་དེ་རྣམས་ནི་སྤྱོད་པ་འཕེན་ཡུལ་གྱི་བོན་ལ་འཛེག་པ་འཆལ་བ་ཡིན་ནོ། །ལྟ་བ་དཔོན་གསས་ཀྱི་བོན་ལ་
བསྒོམས་པའི་ཡོན་ཏན་གྱིས། ལྷ་མོ་ཐུགས་རྗེ་བྱམས་མ་མངོན་དུ་གྲུབ་པས། ད་ལྟའི་སྐྱེ་བ་འདི་ལ་བུ་མོ་རྒྱལ་བཞད་མར་སྤྲུལ་ནས། གཤེན་རབ་དང་གཉིས་མཚམས་སྦྱར་ནས་སངས་རྒྱས་
པའོ། །ཐེག་པ་གོང་འོག་གཉིས་ཀྱི་རྒྱུད་ལ། ལྟ་སྤྱོད་ཟུང་དུ་འབྲེལ་ན། སྐྱེ་བ་འདིར་ཡང་མི་ཐོགས་སྔ་མ་ཉིད་ལ་སངས་རྒྱས་ཟིན། དེ་སྐད་ཅེས་གཤེན་རབ་ཀྱིས་བཀའ་སྩལ་ཏོ། །ཡང་སྲས་ཀྱིས་
ཡབ་ལ་ཞུས་པ། གཤེན་རབ་ལགས། ལྟ་སྤྱོད་ཟུང་དུ་འབྲེལ་ཅེས་བགྱི་བ་ཇི་ལྟར་བགྱིས་ན་འབྲེལ། དེ་སྐད་ཅེས་ཡབ་ལ་ཞུས་སམ་གསོལ་པས། དེ་ལ་ཡང་ཡབ་ཀྱིས་བཀའ་སྩལ་པ། 
གཡུང་དྲུང་བོན་གྱི་སྒོ་མོ་མང་པོ་ལ། །སེམས་ཅན་གང་ཞིག་ཐར་པ་ཐོབ་འདོད་ན། །ལྟ་སྤྱོད་ཟུང་དུ་སྦྲེལ་ན་གདོན་མི་ཟ་བར་ཐོབ། །ལྟ་བ་ཡོད་མེད་གཉིས་ཀ་སེམས་ཀྱི་ཆས་ཟིན་ན། །
དེ་ལ་མ་ཆགས་མཉམ་པར་མི་ཡེངས་མ་འགྱུར་ན། །མཉམ་པས་མི་རྟོགས་པའི་ཡེ་ཤེས་ཆེན་པོ་མི་དམིགས་ཤར་བའོ། །སྤྱོད་པ་ཕ་རོལ་དུ་ཕྱིན་པ་བཅུ་ལ་ནན་ཏན་གྱིས་སྤྱད་ནས། །རྒྱུ་ཡིས་

འབྲས་བུ་འཚོལ་བས་མི་སླུ་ངེས་པའོ། །དེ་ལྟར་ན་ལྟ་སྤྱོད་གཉིས་ཀ་འབྲེལ་བར་སྤྱད་པ་ན། །སྐྱེ་བ་འདི་ལ་ཐར་པའི་འབྲས་བུ་ཐོབ་པར་ངེས། །དེ་སྐད་ཅེས་གཤེན་རབ་ཀྱིས་བཀའ་སྩལ་ཏོ། །ཡང་
སྲས་ཀྱི་ཡབ་ལ་ཞུས་པའི་མདོ། གཤེན་རབ་ལགས། ལྟ་སྤྱོད་ཟུང་དུ་འབྲེལ་ནས་བདག་ཉིད་སྒོ་ཅིག་ཐར་པ་བས། །ཁམས་གསུམ་ལས་ཀྱིས་འཁོར་བའི་སེམས་ཅན་རྣམས། །ངེས་པའི་
དོན་དམ་མ་རྟོགས་ལས་ཀྱིས་སྦྱང་བ་རྣམས། །ལྟ་སྤྱོད་གཉིས་ཀ་ཟུང་དུ་འབྲེལ་པ་བས། །སྤྱོད་པའི་སྒོར་ཞུགས་ཉིད་ཀྱང་འགའ་དང་འགའ། །དེ་ལ་བདག་གིས་བོན་གྱིས་ཕན་ཞིག་གདགས་
ན། །ཇི་ལྟ་བུའི་ཐབས་ཀྱིས་གྲུབ་པ་ལགས། །དོན་དང་སྦྱོར་ལ་བདག་ལ་བཤད་དུ་གསོལ། །དེ་སྐད་ཅེས་ཡབ་ལ་ཞུས་སམ་གསོལ་པས། དེ་ལ་ཡང་ཡབ་ཀྱིས་བཀའ་སྩལ་པ། དད་པ་ཤེས་
རབ་ལྡན་པའི་རྒྱལ་བུ་ཁྱོད། །གཡུང་དྲུང་སེམས་དཔའི་རིགས་སུ་ངེས་པར་འདུག །ཕན་གྱི་གདགས་ལུགས་རྣམ་པ་གཉིས་ལས་མེད། །ཕན་གདགས་པ་དང་གདགས་པ་ཆེན་པོའོ། །དེ་སྐད་
ཅེས་གཤེན་རབ་ཀྱིས་བཀའ་སྩལ་ཏོ། །ཡང་སྲས་ཀྱིས་ཡབ་ལ་གསོལ་པ། གཤེན་རབ་ལགས། སེམས་ཅན་རྣམས་ལ་ཕན་གདགས་པ་ཞེས་བགྱི་བ་གང་ལགས། གདགས་པ་ཆེན་

པོ་ཞེས་བགྱི་བ་གང་ལགས། དེ་སྐད་ཅེས་ཡབ་ལ་ཞུས་སམ་གསོལ་པས། དེ་ལ་གཤེན་རབ་ཀྱིས་བཀའ་སྩལ་པ། སེམས་ཅན་རྣམས་ལ་ཕན་གདགས་ཞེས་བྱ་བ་ནི། བགེགས་
ཀྱིས་བར་དུ་གཅོད་པ་ལ་གཏོས་ཕན་ནོ། །སེམས་ཅན་རྣམས་པ་ཕན་གདགས་པ་ཆེན་པོ་ཞེས་བྱ་བ་ནི། དུག་གིས་བར་དུ་གཅོད་པ་ལ་ཡེ་ཤེས་ཕན་ནོ། །དེ་སྐད་ཅེས་གཤེན་རབ་ཀྱིས་བཀའ་སྩལ་
ཏོ། །ཡང་སྲས་ཀྱིས་ཡབ་ལ་གསོལ་པ། སེམས་ཅན་རྣམས་ལ་བགེགས་ཀྱིས་བར་དུ་གཅོད་པ་གསུངས་བ། བགེགས་ཀྱི་ངོ་བོ་གང་ལ་འདོགས་པ་ལགས། སེམས་ཅན་རྣམས་ལ་དུག་གིས་བར་དུ་
གཅོད་གསུང་བ། དུག་དེའི་ངོ་བོ་གང་ལ་འདོགས་པ་ལགས། བགེགས་ལ་གཏོས་ཕན་གསུངས་པ། གཏོ་དེའི་ངོ་བོ་གང་ལ་འདོགས་པ་ལགས། དུག་ལ་ཡེ་ཤེས་ཕན་གསུངས་པ། ཡེ་ཤེས་དེའི་ངོ་བོ་
གང་ལ་འདོགས་པ་ལགས། དོན་དང་སྦྱར་ལ་བདག་ལ་བཤད་དུ་གསོལ། དེ་སྐད་ཅེས་སྲས་ཀྱིས་ཡབ་ལ་ཞུས་སམ་གསོལ་པས། དེ་ལ་ཡབ་ཀྱིས་བཀའ་སྩལ་པ། སེམས་ཅན་རྣམས་ལ་བར་དུ་
གཅོད་པའི་དུག་དང་། བགེགས་གཉིས་ཀྱང་ངེས་པར་བཤད་ན། རྒྱུ་རྐྱེན་གཉིས་ཡིན་ཏེ་བགེགས་ནི་རྐྱེན་ཡིན། དུག་ནི་རྒྱུ་ཡིན་ནོ། །རྐྱེན་གྱིས་བར་དུ་གཅོད་པ་ཟློག་ན་གདགས་པ་ཆེན་པོའོ། །དུག་

གིས་བར་དུ་གཅོད་པ་བཟློགས་ན་གདགས་པ་ཆེན་པོའོ། །གཏོ་བུ་སེམས་ཅན་རྣམས་ལ་བར་དུ་གཅོད་པའི་བགེགས་ཞེས་བྱ་བ་ནི། ཁ་དོག་དབྱིབས་སུ་གྲུབ་པའི་དངོས་པོ་གཅིག་ལ་ཡེ་ནས་
མི་ཟེར་རོ། །ཆགས་པ་འཇིག་པར་བྱེད་པ་བགེགས་པ་རྣམས་ཀྱང་བགེགས་ཞེས་བྱ། གང་བ་སྟོང་པར་བགེགས་པ་རྣམས་ཀྱང་བགེགས་ཞེས་བྱ། ཡོད་པ་མེད་པར་བགེགས་པ་རྣམས་ཀྱང་
བགེགས་ཞེས་བྱ། བརྟན་པ་འགྱུར་བར་བགེགས་པ་རྣམས་ལ་བགེགས་ཞེས་བྱ། མི་ན་ན་བར་བགེགས་པ་རྣམས་ཀྱང་བགེགས་ཞེས་བྱ། ན་བར་འཆི་བར་བགེགས་པ་རྣམས་ཀྱང་
(བགེགས་པ་རྣམས་ཀྱང་)བགེགས་ཞེས་བྱ། གྲུབ་པ་མི་འགྲུབ་པར་རྣམས་ཀྱང་བགེགས་ཞེས་བྱ། དེ་ལྟར་(བགེགས་)བྱེད་པས་བགེགས་ཞེས་ཀུན་ལ་འདོགས། སྤྱིར་ན་དོན་དམ་ངེས་
མ་རྟོགས་པའི་རིགས་དྲུག་སེམས་ཅན་རྣམས། མ་རིག་རྨོངས་པའི་དབང་གིས་འཁོར་བའི་ས་ལ་གནས། ཆགས་པ་ཞེས་པའི་ལས་ཀྱིས་སྡུག་བསྔལ་འདོད་པས་གདུང་། གཅིག་གིས་
གཅིག་ལ་བགེགས་ཤིང་གནོད་པས་བགེགས་ཞེས་བྱའོ། །སེམས་ཅན་རྣམས་ལ་དུག་གིས་བར་དུ་གཅོད་པ་ནི། དུག་ཀྱང་དངོས་པོ་ཁ་དོག་དབྱིབས་སུ་གྲུབ་པ་ཡེ་ནས་མ་ཡིན་ནོ། །དུག་

གསུམ་སྐྱེས་པས་མཐོ་རིས་ལམ་ལ་འགོག །དུག་ལྔ་སྐྱེས་པས་མཐོ་རིས་ཐར་པའི་གནས་ལ་འགོག །དུག་གི་བྱ་བ་མ་རིག་པ། ཁམས་གསུམ་འཁོར་བའི་གནས་སུ་
འཁོར་ཞིང་གསོད་པས་དུག །དུག་གི་དངོས་པོ་བྱ་བ་དེ་(ལྟར་རོ་)ལྔའོ། །བགེགས་ཀྱིས་བར་དུ་གཅོད་པ་རྣམས་ལ་གཏོས་ཕན་པ་ནི། གཏོ་ཡང་དངོས་པོ་ཁ་དོག་དབྱིབས་སུ་གྲུབ་པ་ཞིག་ཡེ་ནས་མ་
ཡིན་ནོ། །སྐྱེས་བུ་གང་ཞིག་ཐབས་ལ་མཁས་པ་ཡིས། བགེགས་ཀྱིས་བར་དུ་གཅོད་པ་གཏོ་ཡིས་ཟློག་པ་ནི། ཇི་ལྟར་ཕན་པ་མངོན་པར་ཤེས་པས་བརྟག །ཚིག་གི་ལོ་རྒྱུས་མང་
པོ་ཇི་ལྟར་བདེན་པས་སྨྲས། སྐད་ཀྱི་གཏང་རག་མང་པོ་ཇི་ལྟར་སྙན་པར་སྒྲག །གཟུགས་ཀྱི་ཡར་སྟགས་ཟས་དང་ཟང་ཟིང་ཇི་ལྟར་མཛེས་པར་ཏིང་ངེ་འཛིན་གྱིས་རྩལ་གྱིས་ཡེ་ཤེས་ལྟར་བསྐྱེད་ལ། 
ཐུགས་རྗེ་ཆེན་པོས་ཡོངས་ལ་ཁྱབ་པར་བསྔོ། སྤྱིར་ན་སེམས་ཅན་ཞི་བ་སྤྱོད་པ་དལ་གྱིས་ཟིན་པར་བཟུང་། ཡིད་གཞུང་ངག་འཇམ་བྲན་གྱི་ཐ་མ་བཞིན། མིག་ཀྱང་སེམས་ཅན་ཀུན་
ལ་མར་ཡར་རབ་ཏུ་བལྟ། ལྟ་སྤྱོད་དེ་ལྟར་འབྲེལ་ན་བགེགས་ཞེས་བྱ་བ་མེད། གཏོ་བུ་འབུམ་སངས་དེས་ནི་སེམས་ཅན་རྣམས་ལ་ཕན་གདགས་གྲུབ་པར་ངེས། འདུས་པའི་འཁོར་རྣམས་

ཀུན་ཀྱང་སེམས་ལ་ཞེན་པར་ཟུང་། བགེགས་ཀྱིས་བར་དུ་གཅོད་པ་བཟློག་ཐབས་བསྟན་པའོ། །དུག་གིས་བར་དུ་གཅོད་པ་རྣམས་ལ་ཡེ་ཤེས་ཕན་པ་ནི། ཡེ་ཤེས་ཀྱང་དངོས་པོ་ཁ་དོག་དབྱིབས་
སུ་གྲུབ་པ་ཞིག་ནི་ཡེ་ནས་མ་ཡིན་ནོ། །སྐྱེས་བུ་སྐལ་ལྡན་དད་ཆེ་སྦྱང་བའི་འཕྲོ་ཅན་གྱིས། གཡུང་དྲུང་བོན་ལ་ཤེས་པའི་རྩལ་སྦྱང་ནས། ནམ་ཞིག་རིག་པས་དྲོད་རྙེད་ཤེས་རབ་ཚད་སླེབས་
ན། སྡུག་བསྔལ་འཁོར་བའི་དུག་ལྔ་གཉེན་པོས་འཇོམས་པ་ཡིས། བདེ་བར་ཐར་པའི་ཡེ་ཤེས་ཆེན་པོ་ལྔའི་རྩལ་འབྱུང་ངོ་། །དེ་སྐད་ཅེས་སྟོན་པས་གསུངས་པས། དེ་ལ་ཡང་གསོ་བུས་གསོལ་
པ། སྟོན་པ་ལགས། གཡུང་དྲུང་བོན་ལ་ཤེས་པའི་རྩལ་སྦྱངས་ན། བོན་ཞེས་བྱ་བ་སྡེ་དང་དངོས་པོ་ཇི་ལྟར་ལྟར། རྣམ་པ་ཐམས་ཅད་མཁྱེན་པས་བཤད་དུ་གསོལ། དེ་སྐད་ཅེས་གཤེན་རབ་
ཀྱིས་བཀའ་སྩལ་པ། གཡུང་ཞེས་བྱ་བ་དོན་ལས་མི་ཡེངས་པ། དྲུང་ཞེས་བྱ་བ་རྟགས་ལས་མི་འགྱུར་བ། བོན་ཞེས་བྱ་བ་དབྱིངས་ཉིད་གདལ་པའི་ཀློང་། ལ་ཞེས་བྱ་བ་གཡུང་དྲུང་བོན་ལ་དམིགས་
པས་ལ། ཤེས་པའི་རྩལ་ནི་དེ་ལྟ་བུ་ལ་སྦྱང་། ཤེས་པ་སྦྱང་པས་ཤེས་རབ་སྡོད་ཅིག་འབྱུང་། དུག་འཇོམས་གཉེན་པོ་ཡེ་ཤེས་ལྔ་ཡང་རང་འབྱུང་ཉིད་དུ་འོང་། གཡུང་དྲུང་བོན་ལ་སྤྱིར་སྤྲོས་བསམ་ལས་

འདས། དོན་དུ་བསྡུས་ན་སྡེ་སྣོད་ཟུང་གསུམ་ཡ་དྲུག་གོ། །དེ་སྐད་ཅེས་སྟོན་པས་བཀའ་སྩལ་ཏོ། །དེ་ལ་ཡང་གཏོ་བུས་གསོལ་པ། སྟོན་པ་ལགས། གཡུང་དྲུང་བོན་ལ་ཤེས་པའི་རྩལ་སྦྱངས་ན། 
བོན་གྱི་སྡེ་སྣོད་ཟུང་གསུམ་ཡ་དྲུག་དོན་དུ་དོན་དུ་བསྡུས་པ་འདི། ངེས་པར་བསིལ་ལ་སྟོན་པས་བཤད་དུ་གསོལ། དེ་སྐད་ཅེས་གཏོ་བུས་གསལ་ཏོ། །གཤེན་རབ་ཀྱིས་བཀའ་སྩལ་པ། བོན་གྱི་
སྡེ་གསུམ་ནི། དཀའ་སྤྱད་ཀྱི་སྡེ་དང་གཅིག །སླ་འགྱུར་གྱི་སྡེ་དང་གཉིས། གཉིས་ཀ་མ་ཡིན་པའི་སྡེ་དང་གསུམ་མོ། །བོན་གྱི་སྣོད་གསུམ་ནི། དབང་པོ་རབ་ཀྱི་སྣོད་དང་གཅིག །དབང་པོ་
འབྲིང་གི་སྣོད་དང་གཉིས། དབང་པོ་ཐ་མའི་སྣོད་དང་གསུམ་མོ། །བོན་དཀའ་སྤྱད་ཀྱི་སྡེ་ནི་དབང་པོ་རབ་ཀྱི་སྣོད་དང་ལྡན་པའོ། །བོན་སླ་འགྱུར་གྱི་སྡེ་ནི་དབང་པོ་ཐ་མའི་སྣོད་དང་ལྡན་པའོ། །བོན་དེ་
གཉིས་ཀ་མ་ཡིན་པའི་སྡེ་ནི་དབང་པོ་འབྲིང་གི་སྣོད་དང་ལྡན་པའོ། །བོན་གྱི་སྡེ་སྣོད་ཟུང་གསུམ་ཡ་དྲུག་དེ་ལྟར་ངེས་པར་བསིལ་བའོ། །དེ་སྐད་ཅེས་སྟོན་པས་བཀའ་སྩལ་ཏོ། །དེ་ལ་ཡང་གཏོ་
བུས་གསོལ་པ། སེམས་ཅན་ནི་སྔོན་གྱི་ལས་འཕྲོ་བཟང་ངན་ཀུན་གཞིའི་དཀྱིལ་ན་མཆིས་པ་ཡིས། དབང་པོ་རབ་འབྲིང་ཐ་མ་ལས་ཀྱིས་གནས་པ་ལ། བོན་ལ་ནི་སྡེ་གསུམ་ཡོད་པ་མི་

རིགས་ན། སྡེ་གསུམ་རིགས་སུ་གང་གཏོགས་སྟོན་པས་བཤད་པར་ཞུ། དེ་སྐད་ཅེས་གཏོ་བུས་གསོལ་ཏོ། །གཤེན་རབ་ཀྱིས་བཀའ་སྩལ་པ། སྤྱིར་ནི་བོན་ཉིད་བདེན་པ་ཐིག་ལེ་ཉག་གཅིག་
ཡིན། སེམས་ཅན་ལས་ཀྱིས་རབ་འབྲིང་ཐ་མ་མང་པོར་གནས་པ་ཡིན། སེམས་ཅན་བློ་དང་སྦྱར་ནས་བསྟན་པའི་ཕྱིར། སྤྱི་རུ་སྡེ་གསུམ་བཅད་ནས་དེ་ལས་སྤྲོ་ཞིང་འགྱེད་པའོ། །དེ་སྐད་ཅེས་
གཤེན་རབ་ཀྱིས་བཀའ་སྩལ་ཏོ། །དེ་ལ་ཡང་གཏོ་བུས་གསོལ་པ། སྟོན་པ་ལགས། སེམས་ཅན་དོན་དུ་བོན་གྱི་སྡེ་གསུམ་བཅད། དེ་ལས་སྤྲོས་ཤིང་འགྱེད་པ་ཇི་ལྟར་ལགས་པ་ཅིག །སྟོན་
པས་བདག་ཅག་འཁོར་ལ་རིགས་སུ་ཕྱེ་ལ་བཤད་པར་ཞུ། དེ་སྐད་ཅེས་གཏོ་བུས་གསོལ་པས། གཤེན་རབ་ཀྱིས་བཀའ་སྩལ་པ། བོན་དཀའ་སྤྱད་ཀྱི་སྡེ་ནི་མན་ངག་ལུང་གི་བོན་དཔོན་
གསས་སྒོམ་པ་ལ་བསྡུད་པའོ། །བོན་སླ་འགྱུར་གྱི་སྡེ་ནི་སྲིད་པ་རྒྱུད་ཀྱི་བོན་ཆབ་ནག་གྱེར་བ་ལ་སྤྲོ་བའོ། །བོན་སྡེ་དེ་གཉིས་ཀ་མ་ཡིན་པའི་སྡེ་ནི་འཕན་ཡུལ་འདོན་མཆོད་དང་། ཆབ་
དཀར་བསྙེན་བསྒྲུབ་གཉིས། རྒྱས་པ་འབུམ་དུ་སྒྲག་པ་དང་། ནག་པོ་སྔགས་སུ་བསྒྲུབ་པའོ། །དེ་ལ་དཀའ་སྤྱད་ཀྱི་སྡེ་ནི་སློབ་དཔོན་བཟང་པོའི་རྐྱེན་ལ། སྐལ་ལྡན་དད་ཆེ་ཡིས་ཤིན་ཏུ་སྦྱངས་

ན་བཟོད་ཅིག་གོ་བའོ། །སླ་འགྱུར་གྱི་སྡེ་ནི་ཐོས་ཤིང་ཕྲད་པ་ཙམ་གྱིས་ཤེས་པར་འགྱུར་རོ། །དེ་གཉིས་ཀ་མ་ཡིན་པའི་སྡེ་ནི་སློབ་དཔོན་མཁས་པས་བསྟན་པས་གོ་བའོ། །སྡེ་
སྣོད་དྲོད་རྣམས་རྟོགས་ན་གཙང་མཐོ་ཐོག་སྤྱི་རྒྱུག་སྟེ། དཀའ་སྤྱད་ཀྱི་ཡང་དཀའ་སྤྱད་ཡང་དག་ཡིན། གདོན་མི་ཟ་བར་སྐྱེ་བ་གཅིག་ལ་མངོན་སངས་རྒྱས་པའོ། །བོན་ཉིད་ཐིག་ལེ་
ཆེན་པོ་གཅིག་གི་ངོ་བོ་ལ། མ་རིག་སེམས་ཅན་ཡེ་ཤེས་བསྐྱེད་ལུགས་ནི། དབང་པོ་རབ་ལ་དཀའ་སྤྱད་བསྟན་ལ་གཅིག་ཆར་བསྐྱེད་པ་དང་། དབང་པོ་ཐ་མ་རྣམས་ལ་སླ་འགྱུར་བསྟན་ལ་ཁད་
ཀྱིས་བསྐྱེད་པའི་དཔེ་ནི་ཉི་ཟླ་གཉིས་ལ་བླངས་ལ་ཡེ་ཤེས་བསྐྱེད། དཔེར་ན་ཉི་མ་ཤར་བའི་དུས་ན། རི་ལུང་ཐམས་ཅད་གསལ་བ་བཞིན། དབང་པོ་རབ་ལ་སྔོན་ཚེ་སྦྱངས་པའི་ལས། །ཀུན་གཞིའི་
དཀྱིལ་ན་དགེ་བའི་ཤས་ཆེ་བ། །སྟོན་པའི་རྐྱེན་དང་ཕྲད་ནས་ངེས་དོན་བསྟན་པས་གོ། །སྐྱེ་བ་ཅིག་ལ་དེས་ནི་ཐར་པ་ཆེན་པོ་ཐོབ། །དཔེར་ན་ཟླ་བ་ཚེས་པའི་དུས་ན། ཇེ་ཆེ་ཇེ་ཆེ་རི་ལུང་
གསལ་བ་བཞིན། །དབང་པོ་ཐ་འབྲིང་རྣམས་ལ་སྔོན་ཚེ་སྦྱངས་པའི་ལས། །ཀུན་གཞིའི་དཀྱིལ་ན་སྒྲིབ་པ་ཤས་ཆེ་བས། །སྟོན་པའི་རྐྱེན་གྱིས་ངེས་པའི་དོན་བསྟན་ཀྱང་། །སྒྲིབ་པའི་དབང་གིས་

མི་གོ་བ་རྣམས་ལ། དོན་མ་ཡིན་པའི་སླ་འགྱུར་ཚིག་གིས་སུ། །ཟླ་བ་ཚེས་པ་བཞིན་དུ་ཚིག་གིས་སེམས་ཁྲིད་ལ། །བོན་ཉིད་གཡུང་དྲུང་དོན་དུ་སེམས་བསྐྱེད་དོ། །གཏོ་བུ་དེ་ལྟར་སེམས་ཅན་
རྣམས་ལ་གཡུང་དྲུང་བོན་བསྟན་ན། འཁོར་བའི་དུག་གིས་བར་དུ་གཅོད་པའི་སེམས་ཅན་ལ། ཡེ་ཤེས་རྩི་ཡིས་གསོ་པའི་བསྐྱེད་ལུགས་དེ་ལྟར་རོ། །དེ་སྐད་ཅེས་སྟོན་པས་བཀའ་སྩལ་ཏོ། །དེ་ལ་
ཡང་གཏོ་བུས་གསོལ་པ། སྟོན་པ་ལགས། སྟོན་པའི་བཀའ་ལུང་བདུད་རྩི་ཆེན་པོ་དེས། །སེམས་ཅན་རྣམས་ཀྱི་ལས་དང་ཉོན་མོངས་གཏན་སྤངས་ནས། །གདགས་པ་ཆེན་པོར་འགྱུར་བར་ངེས་
ལགས་ན། །དོན་ལ་ཐོག་ཏུ་དབབ་པའི་དྲོད་ཚད་ཅིག །བདག་ཅག་རྣམས་ལ་སྟོན་པས་བཤད་པར་ཞུ། །དེ་སྐད་ཅེས་གཏོ་བུས་གསོལ་ཏོ། །གཤེན་རབ་ཀྱིས་བཀའ་སྩལ་པ། གདགས་པ་ཆེན་
པོའི་ཡེ་ཤེས་སྐྱེ་བའི་དྲོད་ཚད་ནི། །ཟུང་འབྲེལ་ཚད་མ་གསུམ་དང་དོ་མཉམ་བདེན་པ་གཉིས་ལས་བྱུང་པའོ། །དེ་སྐད་ཅེས་སྟོན་པས་བཀའ་སྩལ་ཏོ། །དེ་ལ་ཡང་གཏོ་བུས་གསོལ་པ་སྟོན་
པ་ལགས། ཟུང་འབྲེལ་ཚད་མ་གསུམ་དང་། དོ་མཉམ་བདེན་པ་གཉིས་ལས་སུ། གདགས་པ་ཆེན་པོ་སྐྱེ་བའི་ཡེ་ཤེས་ཐོག་ཏུ་ཕེབས་པའི་དྲོད་ཚད་བྱུང་ན། འཁོར་དུ་གྱུར་པ་

བདག་ཅག་ད་རུང་ཤེས་པ་རྨོངས། ཟུང་འབྲེལ་ཚད་མ་གསུམ་དང་དོ་མཉམ་བདེན་པ་གཉིས། གང་དང་གང་ལ་འདོགས་པ་སྟོན་པས་བཤད་པར་ཞུ། དེ་སྐད་ཅེས་གཏོ་བུས་གསོལ་ཏོ། །གཤེན་
རབ་ཀྱིས་བཀའ་སྩལ་པ། ཟུང་འབྲེལ་གྱི་ཚད་མ་གསུམ་ནི། སྟོན་པའི་ལུང་ཚད་མ་དང་གཅིག །སློབ་དཔོན་གྱི་བཀའ་ཚད་མ་དང་གཉིས། རང་གི་རིག་པའི་ཚད་མ་དང་གསུམ་མོ། །དོ་མཉམ་གྱི་བདེན་
པ་གཉིས་ནི། དོན་དམ་པའི་བདེན་པ་དང་། ཀུན་རྫོབ་ཀྱི་བདེན་པ་གཉིས་སོ། །དེ་ལ་ཚད་མ་གསུམ་ལ་ཟུང་དུ་འབྲེལ་བ་ནི། ལུང་གི་ནང་ནས་གཏན་ཚིགས་ཀྱི་ཚད་མ་འབྱུང་ངོ་། །བཀའི་ནང་ནས་
མན་ངག་གི་ཚད་མ་འབྱུང་ངོ་། །རིག་པའི་ནང་ནས་རིགས་པ་ཚད་མ་འབྱུང་ངོ་། །དེ་ལ་བདེན་པ་གཉིས་དོ་རུ་མཉམ་པ་ནི། དོན་དམ་གཡུང་དྲུང་ཀློང་དུ་བདེན་པ་དང་། ཀུན་རྫོབ་མཚན་མ་དངོས་པོར་
བདེན་པའོ། །དེ་རྣམས་གཏན་ལ་འབེབས་ཐབས་འདི་ལྟར་རོ། །ལུང་ཚད་མ་ཞེས་བྱ་བ་ནི། སྔོན་གྱི་སྟོན་པ་ཇི་སྙེད་ནས། དེ་ལྟར་གཤེན་རབ་བདག་ཉིད་ཡན་ཆད་ཀྱི་ཞལ་ནས་གསུངས་པའི་ལུང་
འདི། ངེས་པར་མི་ནོར་བརྩན་པར་གཟུངས་སུ་ཟུང་། བཀའ་ཡི་ཚད་མ་ཞེས་བྱ་བ་ནི། གང་ཟག་སྦྱང་པའི་འཕྲོ་ཅན་ཤེས་རབ་ཟབ་མོས་བསྟན་པའོ། །རིག་པ་ཚད་མ་ཞེས་བྱ་བ་ནི། རང་ལ་

ཡེ་ནས་ལྷན་ཅིག་སྐྱེས་པའི་རིག་པ་དང་། ལྷན་ཅིག་སྐྱེས་པའི་མ་རིག་པ་གཉིས། ཀུན་གཞི་ལ་ཡེ་ནས་སེམས་ཅན་ཐམས་ཅད་ལ་གནས་ཏེ། དགེ་བའི་ཕྱོགས་སུ་དད་བསྐྱེད་གཡུང་དྲུང་བོན་
ལ་སྦྱངས་པ་རྣམས་ལ། མ་རིག་པ་ཆ་འཕྲ་རིག་པ་ཆ་རགས་རྣམས་ཉིད་དོ། །དེ་ལ་ལུང་གི་གཏན་ཚིགས་དང་གཅིག །བཀའ་ཡི་མན་ངག་དང་གཉིས། རང་གི་རིག་པ་དང་གསུམ་དུ་འཛོམ་
ན། གདགས་པ་ཆེན་པོའི་ཡེ་ཤེས་དྲོད་ཚད་ཐོག་ཏུ་ཕེབས་པའོ། །དེ་ལ་ཡང་བདེན་པ་གཉིས་དང་། དཀར་ནག་བསྒྲིལ་བ་བཞིན་དུ། ཤེས་པ་ཤིན་ཏུ་གཅེས་པའོ། །དེ་སྐད་ཅེས་སྟོན་པས་བཀའ་
སྩལ་ཏོ། །དེ་ལ་ཡང་གཏོ་བུས་གསོལ་པ། སྟོན་པ་ལགས། ཟུང་དུ་འབྲེལ་བའི་ཚད་མ་གསུམ་དང་། དོ་རུ་མཉམ་པའི་བདེན་པ་གཉིས་ཏེ་ལྔ་དང་། མ་འབྲེལ་བར་གདགས་པ་ཆེན་པོའི་ཡེ་
ཤེས་བསྐྱེད་ན། ཐོག་ཏུ་ཕེབས་པའི་དྲོད་ཚད་མཆིས་པ་ལགས་སམ། དེ་ལྔ་དང་ནི་འབྲེལ་བའི་གང་ཟག་ནི་ཤིན་ཏུ་ཉུང་སྟེ་མཆི་ན། དེ་སྐད་ཅེས་གཏོ་བུ་གསོལ་ཏེ། གཤེན་རབ་ཀྱིས་བཀའ་སྩལ་
པ། གཏོ་བུས་ཞུས་སམ་གསོལ་པ་དེ་ནི་ཤིན་ཏུ་ཡང་ལེགས་ཏེ། ཟུང་དུ་འབྲེལ་བའི་ཚད་མ་གསུམ་དང་མ་མཐུན་ན། སྟོན་པའི་བཀའ་མིན་ནོ། །དོ་རུ་མཉམ་པའི་བདེན་པ་གཉིས་དང་མ་

འགྲོགས་ན། གཡུང་དྲུང་གི་བོན་མ་ཡིན་ནོ། །དེ་ལྔ་དང་ལྡན་པའི་གང་ཟག་རབ་ཏུ་ཉུང་། དེ་བས་འཁོར་བ་མང་ལ་ཐར་པ་ཉུང་བའོ། །དཀའ་བ་སྣ་ཚོགས་སྤྱད་ལ་དེ་ལྔ་དང་འབྲེལ་
བར་སྒྲུབ། ནམ་ཞིག་དང་དུ་ལོན་པའི་དུས་སུ་གདགས་པ་ཆེན་པོའི་ཡེ་ཤེས་སྐྱེ་བའོ། །དེ་སྐད་ཅེས་སྟོན་པས་སྩལ་ཏོ། །དེ་ལ་ཡང་གཏོ་བུས་གསོལ་པ། སྤྲིན་མེད་ཉི་ཤར་ཇི་བཞིན་
ཐུགས་ཉིད་གསལ་བའི་སྟོན་པ་ལགས། ཚད་གསུམ་བདེན་གཉིས་ཀྱིས་ངེས་པར་དངོས་པོ་ཇི་ལྟ་བུ་ཞིག་ལ་མཇལ་བ་ལགས། དེ་སྐད་ཅེས་གཏོ་བུས་གསོལ་ཏོ། །གཤེན་རབ་ཀྱིས་བཀའ་
སྩལ་པ། དངོས་པོ་ངོ་བོ་སྒོ་ལ་འཇལ་ལུགས་ན། གཟུངས་སོ་གདགས་སྒོ་གོ་ལམ་གསུམ་གྱིས་འབྱེད་པའོ། །དེ་སྐད་ཅེས་སྟོན་པས་བཀའ་སྩལ་ཏོ། །དེ་ལ་ཡང་གཏོ་བུས་གསོལ་པ། དྭངས་པའི་ཆུ་ཟླ་
ཇི་བཞིན་ཐུགས་ཉིད་གསལ་བའི་སྟོན་པ་ལགས། གཟུང་སོ་གདགས་སྒོ་གོ་ལམ་གསུམ་གྱི་དབྱེ་བཤགས་བཀའ་སྩལ་འཚལ། དེ་སྐད་ཅེས་གཏོ་བུས་གསོལ་ཏོ། །གཤེན་རབ་ཀྱིས་བཀའ་
སྩལ་པ། སྤྱིར་ན་བོན་གྱི་སྒོ་མོ་མང་པོ་ལ། རིག་པའི་རྩལ་རྫོགས་སྐྱེས་བུ་གང་ཞིག་གིས། གཟུངས་སོ་ལ་འཛིན་ཤེས་པ་དང་གཅིག །གདགས་སྒོ་ལ་མིང་ཐོགས་པ་དང་གཉིས། གོ་ལམ་

ལ་དོན་རྙེད་པ་དང་གསུམ་མོ། །སྤྱིར་ན་གཟུང་སོ་སྣོད་ཀྱི་འཇིག་རྟེན་བཟུངས་ན། གདགས་སྒོ་རླུང་དང་མེ་དང་ཆུ་དང་ས་དང་། འབྱུང་བ་བཞི་ལ་མིང་འདོགས་སོ། །གོ་ལམ་ནི་རླུང་དག་ལ་ཕྱི་སྐོར་
དུ་གྲངས་མེད། རྔམས་སུ་དྲུག་འབུམ་ཞེང་དུ་ས་ཡ། དེ་ལྟར་དུ་མེ་དང་ཆུ་དང་ས་དང་འབྱུང་བ་བཞི་ཀའི་ཚད་རྣམས་ཤེས་ན་གོ་ལམ་རྙེད་པའོ། །ཡང་ན་གཟུང་སོ་བཅུད་ཀྱི་འཇིག་རྟེན་ན་བཟུང་ནས། 
གདགས་སྒོ་ལྷ་དང་། ལྷ་མིན་དང་། མི་དང་བྱོལ་སོང་དང་། ཡི་དྭགས་དང་། དམྱལ་བ་དང་། བར་མ་དོ་དང་། རིགས་དྲུག་བར་མ་དོ་རྣམས་ལ་མིང་འདོགས་པའོ། །གོ་ལམ་ནི་དམྱལ་བ་ལ་སྤྱིའི་སྡེ་རུ་ཡོད་པ་དང་། སྒོས་
ཀྱི་རིགས་སུ་ཡོད་པའོ། །དེ་ལྟར་དུ་ཡི་དགས་དང་བྱོལ་སོང་དང་། མི་དང་། ལྷ་མིན་དང་། ལྷ་དང་དེ་དྲུག་སྐྱེ་བའི་བར་མ་དོ་དང་བདུན་ལ། སྤྱིའི་སྡེ་དང་། སྒོས་ཀྱི་རིགས་སུ་ཡོད་པའི་གཏན་ཚིགས་མ་རྨོངས་གསལ་
བར་ཤེས་ན་གོ་ལམ་རྙེད་པའོ། །ཡང་ན་གཟུང་སོ་གང་ཟག་གཅིག་ལ་བཟུང་ན། གདགས་སྒོ་ལུས་སེམས་གཉིས་ལ་མིང་དུ་འདོགས་པའོ། །གོ་ལམ་ན་ལུས་ལ་དུ་འཕུང་པ་དང་། སེམས་
ལ་དུ་འཕུངས་པ་དང་། དང་པོ་ཇི་ལྟར་འཕུངས་པ་དང་། བར་དུ་ཇི་ལྟར་འགྲོགས་པ་དང་། ཐ་མ་ཇི་ལྟར་འབྲལ་བའི་གཏན་ཚིགས་མ་རྨོངས་གསལ་བར་ཤེས་ན་གོ་ལམ་རྙེད་པའོ། །གཏོ་བུ་ལ་

ལ་སོགས་ཉན་པའི་འཁོར་རྣམས་ཀུན། བསྟན་པ་དེ་རྣམས་ངེས་པའི་དོན་ཡིན་གྱིས། སེམས་ཀྱི་དཀྱིལ་དུ་རིག་པས་གོ་བར་གྱིས། དེ་སྐད་ཅེས་སྟོན་པས་བཀའ་སྩལ་ཏོ། །དེ་ལ་
ཡང་གཏོ་བུ་འབུམ་སངས་ཀྱིས་གསོལ་པ། མུན་པའི་གླིང་སེལ་སྒྲོན་མ་ཇི་བཞིན་དུ་གསལ་ལ་དངས་པའི་སྟོན་པ་ལགས། སྤྱི་རུ་བསྡུས་པའི་སྣོད་བཅུད་དང་། སྒོས་སུ་འབྲེལ་བའི་ལུས་
སེམས་ལ། གཟུང་སོ་གདགས་སྒོ་གོ་ལམ་གསུམ། འཁོར་རྣམས་རིག་པའི་བློ་རྩལ་ཞན། དབྱེ་བཤག་ལེགས་པར་གསལ་ལ་ཞིབ་པར་སྟོན་པས་བཤད་པར་ཞུ། དེ་སྐད་ཅེས་སྲས་ཀྱིས་
ཡབ་ལ་གསོལ་ཏོ། །དེ་ལ་གཤེན་རབ་ཀྱིས་བཀའ་སྩལ་པ། གཏོ་བུས་ཞུས་སམ་གསོལ་པ་ནི་ལེགས་སོ། །རབ་ཏུ་ཡང་ལེགས་སོ། །དེ་ལྟར་སྤྱིར་བསྡུས་པ་སྣོད་བཅུད་ཀྱི་བོན་དང་། སྒོས་
སུ་འབྲེལ་བ་ལུས་སེམས་ཀྱི་བོན་ལ་གཟུང་སོ་ལ་འཛིན་ཤེས་པ་དང་གཅིག །གདགས་སྒོ་ལ་མིང་ཐོགས་པ་དང་གཉིས། གོ་ལམ་ལ་དོན་རྙེད་པ་དང་གསུམ་བསྟན་པ་ལ། དབྱེ་བཤག་ལེགས་
པ་ཞིབ་པར་བཤད། སྤྲིན་གྱི་ཚོགས་ལྟར་འདུས་པའི་ཉན་པ་རྣམས། མ་ཡེངས་ལུས་སེམས་ཐུད་ལ་རབ་ཏུ་ཉོན། ངེས་དོན་སེམས་ཀྱི་དཀྱིལ་དུ་ཕོག་པར་བསྟན། བོན་གྱི་གཟུང་སོ་སྣོད་ཀྱི་འཇིག་

རྟེན་ནས་བཟུང་། བོན་གྱི་གདགས་སྒོ་འབྱུང་བ་རྣམ་བཞི་ཁྱབ་པ་ནམ་མཁའ་ལ་བཏགས། བོན་གྱི་གོ་ལམ་སྣོད་ཀྱི་འཇིག་རྟེན་དེ་གསལ་བར་དབྱེ་ཞིང་ཞིབ་པར་བཤད་ན་འདི་ལྟར་རོ། །
སྤྱིར་ནི་སྣོད་ཀྱི་འཇིག་རྟེན་གྲངས་ཀྱིས་མི་ཆོད་བསམ་ལས་འདས་པའོ། །སྒོས་ནི་འཇིག་རྟེན་འདིའི་མིང་ནི། མི་འཇེད་ཀྱི་འཇིག་རྟེན་ཞེས་བྱ་སྟེ། ཤིན་ཏུ་གདུལ་དཀའ་ལ་རབ་ཏུ་མི་འཇེད་
པ་ཞིག་ཡིན་ནོ། །རླུང་གི་གཞི་མ་གཅིག་གིས་བཏེག་ནས། མཉམ་དུ་ཆགས་ཤིང་མཉམ་དུ་འཇིག་སྟེ། འདིའི་གནས་ལུགས་ནི། གླིང་དང་གླིང་ཆེན་པོའོ། །མུན་པ་དང་མུན་པ་ཆེན་
པོའོ། །ལྕགས་རི་དང་ལྕགས་རི་ཆེན་པོའོ། །གླིང་དང་བྱ་བ་ནི་གླིང་ཆུང་རི་རབ་གླིང་བཞིས་བརྟེན་པ། སྟོང་གསུམ་གྱི་སྟོང་ཡོད་དོ། །གླིང་ཆེན་པོ་བྱ་བ་ནི། སྟོང་གསུམ་རངས་པ་ཁྲག་ཁྲིག་
གཅིག་ཏུ་ཕྱིན་པའོ། །ལྕགས་རི་དང་བྱ་བ་ནི། གླིང་ཆུང་སྟོང་གསུམ་ལྕགས་རི་ཆུང་དུ་རེ་རེས་བསྐོར་བའོ། །ལྕགས་རི་ཆེན་པོ་བྱ་བ་ནི། སྟོང་གསུམ་མི་འཇེད་འཇིག་རྟེན་རངས་པ་ལྕགས་
རི་གཅིག་གིས་ཁྲིག་གིས་བསྐོར་བའོ། །མུན་པ་དང་བྱ་བ་ནི། གླིང་ཆུང་བར་ན་མུན་པ་རེ་རེ་ཡོད་པའོ། །མུན་པ་ཆེན་པོ་བྱ་བ་ནི། སྟོང་གསུམ་གྱི་སྟོང་ལྕགས་རི་ཆེན་པོ་ཕར་འདས་

པ་ན། མུན་པ་ཆེན་པོའི་རྒྱལ་ཁམས་ཕས་ཀྱིས་ལྕགས་རི་ཆེན་པོ་དང་གཉིས་ཀྱི་བར་ན་ཡོད་པའོ། །སྟོང་གསུམ་གྱི་སྟོང་ཞེས་བྱ་བ་ནི། མི་འཇེད་ཀྱི་འཇིག་རྟེན་འདིའི་
གྲངས་ལ་ཟེར་ཏེ། སྟོང་གཅིག་པ་སྤྱི་ཕུད་ཀྱི་འཇིག་རྟེན་དང་གཅིག །སྟོང་གཉིས་པ་བར་མའི་འཇིག་རྟེན་དང་གཉིས། སྟོང་གསུམ་པ་མཐར་ཐུག་གི་འཇིག་རྟེན་དང་གསུམ་མོ། །དེ་ལ་སྟོང་
གཅིག་པ་སྤྱི་ཕུད་ཀྱི་འཇིག་རྟེན་ནི། རི་རབ་འཁོར་ཡུག་དང་བཅས་པའི་གླིང་ཆུང་གཅིག་ཕྲག་སྟོང་ཡོད་དོ། །སྟོང་གཉིས་པ་བར་མའི་འཇིག་རྟེན་ན། རི་རབ་འཁོར་དང་བཅས་པའི་གླིང་ཆུང་སྟོང་
ཕྲག་ས་ཡ་ཡོད། སྟོང་གསུམ་པ་མཐར་ཐུག་གི་འཇིག་རྟེན་ན། རི་རབ་འཁོར་དང་བཅས་པའི་གླིང་ཆུང་ས་ཡ་ཕྲག་སྟོང་ཡོད་དོ། །དེ་ལྟར་སྟོང་གཅིག་པ་སྤྱི་ཕུད་ཀྱི་འཇིག་རྟེན་གཅིག་
ཕྲག་སྟོང་ལ། བཅུ་ཕྲག་བརྒྱ་ཡོད་དོ། །བཅུ་ཕྲག་བརྒྱ་ལ། བརྒྱ་ཕྲག་བཅུ་ཡོད་དོ། །བརྒྱ་ཕྲག་བཅུ་ལ། སྟོང་ཕྲག་ཏུ་མ་ལོངས་པ་གཅིག་ལས་མེད་དོ། །སྟོང་གཉིས་པ་བར་མའི་
འཇིག་རྟེན་གྱི་ཁམས་སྟོང་ཕྲག་སྟོང་ལ། ཁྲི་ཕྲག་བརྒྱ་ཡོད་དོ། །ཁྲི་ཕྲག་བརྒྱ་ལ་འབུམ་ཕྲག་བཅུ་ཡོད་དོ། །འབུམ་ཕྲག་བཅུ་ལ་ས་ཡ་ཕྲག་ཏུ་ལོངས་པ་གཅིག་ལས་མེད་དོ། །

སྟོང་གསུམ་པ་མཐར་ཐུག་གི་འཇིག་རྟེན་གྱིས་ས་ཡ་ཕྲག་སྟོང་ལ་བྱེ་བ་ཕྲག་བརྒྱ་ཡོད་དོ། །བྱེ་བ་ཕྲག་བརྒྱ་ལ་དུང་ཕྱུར་ཕྲག་བཅུ་ཡོད་དོ། །དུང་ཕྱུར་ཕྲག་བཅུ་ལ་ཁྲག་ཁྲིག་ཕྲག་
ཏུ་ལོངས་པ་གཅིག་ལས་མེད་དོ། །སྤྱིར་ན་གྲངས་ཀྱི་ལ་ཚིགས་བགྲང་ལུགས་འདི་ལྟར་རོ། །གཅིག་ཕྲག་བཅུ་ལ་བཅུ། བཅུ་ཕྲག་བཅུ་ལ་བརྒྱ། བརྒྱ་ཕྲག་བཅུ་ལ་སྟོང་། སྟོང་ཕྲག་བཅུ་
ལ་ཁྲི། ཁྲི་ཕྲག་བཅུ་ལ་འབུམ། འབུམ་ཕྲག་བཅུ་ལ་ས་ཡ། ས་ཡ་ཕྲག་བཅུ་ལ་བྱེ་བ། བྱེ་བ་ཕྲག་བཅུ་ལ་དུང་ཕྱུར། དུང་ཕྱུར་ཕྲག་བཅུ་ལ་ཁྲག་ཁྲིག་ཕྲག་ཏུ་ལོངས་པ་གཅིག་ལས་
མེད་དོ། །དེ་ལྟར་ངས་འདུལ་བའི་མི་འཇེད་ཀྱི་འཇིག་རྟེན་གྱི་སྟོང་གསུམ་གྱི་སྟོང་འདི་ནི། བསྡུས་པས་གྲངས་ཀྱི་ལ་ཚིགས་བཅུ་ཐམ་པ་ཡོད་དོ། །བཅུ་ཐམ་པ་གང་ཞེ་ན། རི་རབ་གླིང་བཞི་མཐའ་
མ་ལྕགས་རི་ཆུང་ངུ་རེས་བསྐོར་བ། རིགས་དྲུག་སེམས་ཅན་ལ་བརྟེན་པ་ནི། གཅིག་ཏུ་རྩི་ན་ཕྲག་ཁྲིག་གཅིག་ཡོད། བཅུ་རུ་རྩི་ན་དུང་ཕྱུར་ཕྲག་བཅུ་ཡོད་དོ། །བརྒྱ་རུ་རྩི་ན་བྱེ་བ་
ཕྲག་བརྒྱ་ཡོད་དོ། །སྟོང་དུ་རྩི་ན་ས་ཡ་ཕྲག་སྟོང་ཡོད་དོ། །འབུམ་དུ་རྩི་ན་འབུམ་ཕྲག་ཁྲི་ཡོད་དོ། །ཁྲི་རུ་རྩི་ན་ཁྲག་ཁྲི་འབུམ་ཡོད་དོ། །སྟོང་དུ་རྩི་ན་སྟོང་ཕྲག་ས་ཡ་ཕྲག་སྟོང་

ཡོད་དོ། །བརྒྱ་རུ་རྩི་ན་བརྒྱ་ཕྲག་བྱེ་བ་ཕྲག་བརྒྱད་ཡོད་དོ། །བཅུ་རུ་རྩི་ན་བཅུ་ཕྲག་དུང་ཕྱུར་ཕྲག་བཅུ་ཡོད་དོ། །གཅིག་ཏུ་རྩི་ན་གཅིག་ཕྲག་ཁྲག་ཁྲིག་གཅིག་ལས་མེད་དོ། །
དེ་ལྟར་གྲངས་ཀྱི་ལ་ཚིགས་བཅུ་ཐམ་པའོ། །སྟོང་གསུམ་དུ་གནས་པའི་ལུགས་ནི། ཕན་ཚུན་དུ་བཀྲམ་ནས་གནས་ཏེ། ཟ་འོག་གི་བེར་བཏིང་པ་བཞིན་དུའོ། །ཡར་མར་དུ་བརྩིགས་ནས་
ཀྱང་གནས་ཏེ། གསེར་གྱི་དོང་ཙེ་བརྩེགས་པ་བཞིན་དུའོ། །སྟོང་གསུམ་དུ་ཕྱེ་ནས་བགྲང་བ་ནི། སྟོང་སྤྱི་ཕུད་ལ་བར་མས་བསྐོར་བའོ། །སྟོང་བར་མ་ལ་མཐར་ཐུག་གི་བསྐོར་བའོ། །དབུས་མ་སྟོང་
གསུམ་སྤྱིའི་ཕུད་ཡིན་པས་སྤྱི་ཕུད་དོ། །བར་མ་མཐར་ཐུག་དང་གཉིས་ཀྱི་བར་ཡིན་པས་བར་མའོ། །མཐར་ཐུག་སྟོང་གསུམ་མི་འཇེད་རངས་པ་ལྕགས་རི་ཆེན་པོ་གཅིག་ལ་ཐུག་པས་མཐར་
ཐུག་གོ། །དེ་ལྟར་སྟོང་གསུམ་གཅོད་ལུགས་བསྟན་པའོ། །ཕན་ཚུན་དུ་བཀྲམ་ནས་གནས་པ་དང་། ཡར་མར་དུ་རྩེགས་ནས་གནས་པའི་ཚད་དང་རྩིས་ནི། རླུང་གི་གཞི་མས་ཆུ་ཞེང་ས་ཡི་
སྟེང་དུ་བཀྲམ་ལ་རྩི་བའོ། །མ་ཤོང་བ་རྣམས་བརྩིགས་ནས་གནས་པའོ། །དེ་ལ་སྟོང་སྤྱི་ཕུད་རིམ་པར་ཉི་ཤུ་རྩ་ལྔ་སྟེ། གླིང་འདི་ནི་སྤྱི་ཕུད་རྩ་ལྔ་བརྩིགས་པའི་དཀྱིལ་མའོ། །བརྩི་བའི་ལུགས་

ནི་འཕྲ་རབ་རྡུལ་ནས་དཔག་ཚད་ཐུག་པར་རྩི། སྐད་ཅིག་མ་ནས་བསྐལ་པ་ཆེན་པོར་ཐུག་པར་རྩི། དེ་ནས་གླིང་ཆུང་ལྕགས་རིའི་བསྐོར་བ་རེའི་རྩིས་བྱས་ལ། སྐྱེས་བུ་ཤེས་རབ་རྩལ་དང་
ལྡན་པའི་རིག་པས་ཡར་རྩེགས་ཕར་བཀྲམ། ཚད་མས་ཐོག་ཏུ་ཕེབས་པར་གཞག །དེ་ལྟར་ཉན་པའི་འཁོར་རྣམས་སེམས་ཀྱི་དཀྱིལ་དུ་ཞོག །སྟོང་གསུམ་མི་འཇེད་འཇིག་རྟེན་འདི། 
གསལ་བར་ཕྱེ་ཡིན་ཞིབ་པར་བཤད་པའོ། །དེ་ནས་ཡང་སྟོན་པས་བཀའ་སྩལ་པ། འབྱུང་བ་རྣམ་བཞི་སྡུད་པ་ནམ་མཁའ་ལྔ། །འདི་ལྟར་སྣང་བ་རྒྱུ་དང་འབྲས་བུ་ཡིན། །ལས་དང་མཚན་
ཉིད་དབྱེ་བ་འདི་ལྟར་བཤད། །སྤྱིར་ན་འབྱུང་བ་ཞེས་བྱ་བ་ནི་གཅིག་ལས་གཅིག་བརྟེན་གྱིན་འབྱུང་བས་འབྱུང་བ་ཞེས་བྱའོ། །ནམ་མཁའ་ཞེས་བྱ་བ་ནི་ཡེ་མ་འབྱུང་། མ་སྐྱེས་སྐྱེ་བ་མེད་པ་
རུ། གདོད་ནས་གནས་པས་འབྱུང་བས་བསྡུད་པའོ། །མ་འབྱུང་མ་མྱོང་སེམས་ཅན་ལས་ལ་བརྟེན་ཏེ། འབྱུང་བའི་འབྱུང་བ་རྣམ་བཞི་འདི། མཚན་ཉིད་གཅིག་ཏུ་ངེས་ལ་ལས་ནི་གཉིས་གཉིས་འབྱུང་། 
འབྱུང་བ་རླུང་གི་མཚན་ཉིད་ཡེ་ནས་ཡང་བའོ། །རླུང་གི་ལས་ནི་སེམས་ཅན་ལས་ཀྱི་ཆ་དང་མཐུན། སེམས་ཅན་ལས་མ་ཟད་པའི་བར་དུ་དྭངས་སྙིགས་འབྱེད་ཅིང་ཐམས་ཅད་འདེགས། 

སེམས་ཅན་ལས་ཟད་བསོད་ནམས་ཆ་བྲི་ན། འབྱུང་བ་རླུང་གིས་བཤིག་ནས་གཏོར་བའོ། །འབྱུང་བ་མེའི་མཚན་ཉིད་ཡེ་ནས་ཚ་བའོ། །མེའི་ལས་ནི་སེམས་ཅན་ལས་ཀྱི་ཆ་དང་
མཐུན། སེམས་ཅན་ལས་མ་ཟད་པའི་བར་དུ་སྨིན་པར་བྱེད་ཅིང་ཐམས་ཅད་བསྐྱེད། སེམས་ཅན་ལས་ཟད་བསོད་ནམས་ཆ་བྲི་ན། འབྱུང་བ་མེ་ཡིས་བསྲེག་ནས་འཚིག་པའོ། །འབྱུང་བ་
ཆུའི་མཚན་ཉིད་ཡེ་ནས་གཤེར་བའོ། །ཆུའི་ལས་ནི་སེམས་ཅན་ལས་ཀྱི་ཆ་དང་མཐུན། སེམས་ཅན་ལས་མ་ཟད་ཀྱི་བར་དུ་སྡུད་ཅིང་གསོ། སེམས་ཅན་ལས་ཟད་བསོད་ནམས་ཆ་བྲི་ན། 
འབྱུང་བ་ཆུ་ཡིས་བཤིག་ཁྱེར་འཁྲུད་པའོ། །འབྱུང་བ་སའི་མཚན་ཉིད་ཡེ་ནས་བསྲ་བའོ། །སའི་ལས་ནི་སེམས་ཅན་ལས་ཀྱི་ཆ་དང་མཐུན། སེམས་ཅན་ལས་མ་ཟད་པའི་བར་དུ་འཁྲེགས་ཤིང་
བརྟན། སེམས་ཅན་ལས་ཟད་བསོད་ནམས་ཆ་བྲི་ན། འབྱུང་བ་ས་ཡིས་གཏིབས་ནས་དཀྲུག་པའོ། །སྤྱིར་ཁྱབ་སྡུད་པ་ནམ་མཁའི་མཚན་ཉིད་ཡེ་ནས་སྟོང་ཞིང་བདག་མེད་པའོ། །ནམ་
མཁའི་ལས་ནི་སེམས་ཅན་ལས་ཀྱི་ཆ་དང་མཐུན། སེམས་ཅན་ལས་མ་ཟད་པའི་བར་དུ་གསལ་གྱིན་གོ་རྣམས་འབྱེད། སེམས་ཅན་ལས་ཟད་བསོད་ནམས་ཆ་བྲི་ན། གསལ་ཞིང་

གོ་འབྱེད་ནམ་མཁར་འཐིབས་ནས་མུན་པར་འགྱུར་བའོ། །འདི་ལྟར་སྣང་བའི་སྣོད་ཀྱི་འཇིག་རྟེན་གྱི། ལས་དང་མཚན་ཉིད་དབྱེ་བ་གསལ་བར་ཕྱེ་ཞིང་ཞིབ་པར་བཤད་པའོ། །དེ་ནས་ཡང་
སྤྱིར་སྡུས་བཅུད་ཀྱི་འཇིག་རྟེན་སྟོན་པས་གསལ་བར་གོ་ཕྱེ་ནས་བཀའ་སྩལ་པ། རིགས་དྲུག་སེམས་ཅན་བར་མ་དོ་དང་བདུན། སྤྱིའི་སྡེ་དང་སྒོས་ཀྱི་རིགས་སུ་དབྱེ་བ་འདི་ལྟར་བཤད། སྤྱིར་
ན་བར་མ་དོའི་སེམས་ཅན་གཞི་མ་ཡིན་པས་རྒྱ་མཚོ་དང་འདྲའོ། །རིགས་དྲུག་གི་སེམས་ཅན་དེ་ནས་བསྐྱེད་པས་ཆུ་བོ་དང་འདྲའོ། །ཅིའི་ཕྱིར་བར་དོ་ཞེས་བྱ་བ་ན། གནས་འདི་ནས་ཚེ་
འཕོས་ལས་མ་མཐུན་ནས་ཁ་ཉུལ་གྱིན་གཞན་དུ་ལུས་མ་བླངས་པར་བར་ན་འདུག་པ་བར་མ་དོ་ཞེས་བྱའོ། །བར་མ་དོའི་སེམས་ཅན་དེ་ལ་ཡང་། སྤྱིའི་སྡེ་གཅིག་སྟེ་བར་ན་འདུག་པ་
ཉིད་དོ། །སྒོས་ཀྱི་རིགས་རྣམ་པ་བདུན་ཡོད་དོ། །བདུན་གང་ཞེ་ན་ཚེ་འཕོས་མ་ཐག་ཏུ། དགེ་བ་དྲག་པོའི་སྟོབས་ཀྱིས། ཀུན་གཞི་ལ་ཉོན་མོངས་པའི་དུག་མ་ལུས་པས། ཡར་བར་
སྣང་ལ་གློག་འགྱུ་པ་བཞིན་དུ་སངས་རྒྱས་ཏེ་འགྲོ་བ་ཡང་ཡོད་དོ། །ལ་ལ་ནི་ཚེ་འཕོས་མ་ཐག་ཏུ་མཚམས་མེད་པའི་སྡིག་པའི་དྲག་པོའི་སྟོབས་ཀྱིས། ཀུན་གཞི་ལ་ཡེ་ཤེས་ཀྱི་བག་

ཏུ་ཡང་མ་གོས་པས། མར་དམྱལ་ཁམས་སུ་དཔག་ཆེན་གྱིས་མདའ་འཕང་པ་བཞིན་དུ། མནར་མེད་པར་ལྷན་གྱིས་སྐྱེ་བ་ཡང་ཡོད་དོ། །ལ་ལ་ནི་ཚེ་འཕོས་མ་ཐག་ཏུ་
མདུན་དུ་རང་གིས་དགེ་བ་བྱས་པ་དང་། ཕྱི་ནས་གཞན་གྱིས་དགེ་བའི་སྟེངས་པ་ཡིས། གནས་འོག་མ་འོག་མ་ནས། གནས་གོང་མ་གོང་མར་རོ་མྱངས་ཀྱིན་སྐྱེ་བ་ཡོད་དོ། །ལ་ལ་ནི་ཚེ་འཕོས་
མ་ཐག་ཏུ་མདུན་དུ་རང་གིས་སྡིག་པ་བྱས་པ་དང་། ཕྱི་ནས་གཞན་གྱིས་སྡིག་པ་བསྣན་པ་ཡིས། གནས་གོང་མ་གོང་མ་ནས། གནས་འོག་མ་འོག་མར་ལྟུང་ཞིང་སྐྱེ་བ་ཡང་ཡོད་དོ། །ལ་
ལ་ལ་ནི་ཚེ་འཕོས་མ་ཐག་ཏུ། བསྒོམ་པའི་ནུས་མཐུས་ཞག་བདུན་ན། མྱ་ངན་ལས་འདས་པའི་བར་མ་དོ། ཡེ་ཤེས་ཀྱི་ལྷ་དང་འཇིག་རྟེན་གྱི་ལྷ་གཉིས་ཀྱི་བར། བར་ལྷ་འོད་གསལ་དུ་སྐྱེ་བ་ཡང་ཡོད་དོ། །ལ་ལ་ནི་ཚེ་འཕོས་མ་ཐག་ཏུ་ལས་མ་མཐུན་ནས། ཞག་བདུན་ཕྲག་བདུན་གྱི་བར་དུ། མདུང་ཁྱིམ་གྱི་ཚུལ་དུ་འཁོར་འཁོར་ནས། དེ་ནས་ཞག་བཞི་བཅུ་རྩ་དགུ་ན་གཟོད་ཅིག་རིགས་དྲུག་
གི་སེམས་ཅན་གང་དང་ལས་མཐུན་པ་ཞིག་ཏུ་འཕེན་བྱེད་ཀྱི་ལས་ཀྱིས་འཕངས་ནས། རྫོགས་བྱེད་ལས་ཀྱིས་སྐྱེ་བ་ཡང་ཡོད་དོ། །ལ་ལ་ནི་ཚེ་འཕོས་ནས་བསྐལ་པ་ཆེན་པོ་གཅིག་གི་བར་དུ། 
ཐེར་ཟུག་ཡིད་ཀྱིས་བཏགས་ནས་ལུས་མི་ལེན་པར་འདུག་པ་ཡང་ཡོད་དོ། །དེ་ལྟར་དུ་བར་མ་དོའི་སེམས་ཅན་གསལ་བར་གོ་ཕྱེ་ཞིང་ཞིབ་པར་བཤད་པའོ། །དེ་ནས་ཡང་སྟོན་པས་བར་མ་དོ་ནས་

རིས་དྲུག་ཏུ་འགྲོ་ཞིང་སྐྱེ་བས། འགྲོ་བ་རིགས་དྲུག་གི་སེམས་ཅན་ཞེས་བྱའོ། །དང་ལ་སྤྱིའི་མིང་ནི་སེམས་ཅན་དམྱལ་བ་ཡིན་པས། དམྱལ་བའི་སྤྱིའི་སྡེ་དང་། སྒོས་ཀྱི་རིགས་རྣམས་ནི་གསལ་
བར་གོ་ཕྱེ་ལ་བཤད་དོ། །སེམས་ཅན་དམྱལ་བ་ལ་སྤྱིའི་སྡེ་བཞི་ཡོད་དོ། །གང་ཞེ་ན། ཚ་བ་དང་། གྲང་བ་དང་། གཉིས་ཚེ་བ་དང་། གཉིས་འཁོར་བའོ། །སྒོས་ཀྱི་རིགས་ནི་བཅོ་བརྒྱད་དོ། །གང་
ཞེ་ན། ཚ་བ་ལ་བརྒྱད། གྲང་བ་ལ་བརྒྱད། གཉིས་ཚེ་བ་དང་གཉིས་འཁོར་བ་གཉིས་ཏེ་བཅོ་བརྒྱད་དོ། །གཉིས་ཚེ་གང་ཞེ་ན། རོ་སྟོད་ལྕགས་ཀྱི་ཁང་པ་འབར་བ་ན་བསྲེག་པ་ལ། རོ་སྨད་གངས་ཕུག་
རླུང་ནག་ལ་འཁྱག་ནས། ལུས་གཅིག་གིས་ཚེ་གཉིས་སྐྱེལ་བ་ཡོད་དོ། །མཚམས་མེད་ལྔ་བྱས་སེམས་ཅན་དེ་རུ་སྐྱེ་བའོ། །གཉིས་འཁོར་བ་གང་ཞེ་ན། ཚ་གྲང་གཉིས་ཀར་
གཅིག་ནས་གཅིག་ཏུ་འཁོར་གྱིན་སྦྱོང་པ་ཡོད་དོ། །དེ་ལ་ཉེ་བ་ལྔ་བྱས་དེ་རུ་སྐྱེ། ཚ་བ་བརྒྱད་དང་གྲང་བ་བརྒྱད་དོ་མཉམ་མོ། །ཞེ་སྡང་རྒྱུ་དང་བསད་བཅད་རྐྱེན་གྱིས། སྤྱིར་ན་དམྱལ་བའི་
འབྲས་བུར་སྐྱེ་བའོ། །དེ་ནས་ཡང་ཡི་དགས་ཀྱི་སྤྱིའི་སྡེ་དང་། སྒོས་ཀྱི་རིགས་སྟོན་པས་གསལ་བར་སྒོ་ཕྱེ་ནས་བཤད་པས། ཡི་དགས་ལ་སྤྱིའི་སྡེ་རྣམ་པ་གསུམ་མོ། །གསུམ་གང་ཞེ་ན། 

གནས་ན་འདུག་པའི་ཡི་དྭགས་དང་། མཁའ་ལ་རྒྱུ་བའི་ཡི་དྭགས་དང་། རྒྱུ་དྲུག་འཁོར་བའི་ཡི་དྭགས་དང་གསུམ་མོ། །སྒོས་ཀྱི་རིགས་ནི་རྣམ་པ་བཅོ་ལྔའོ། །བཅོ་ལྔ་གང་ཞེ་ན། 
གནས་ན་འདུག་པའི་ཡི་དྭགས་ལ་གསུམ་སྟེ། ཕྱིའི་སྒྲིབ་པ་ཅན་དང་། ནང་གི་སྒྲིབ་པ་ཅན་དང་། སྒྲིབ་པ་ཅན་གྱི་སྒྲིབ་པ་ཅན་དང་གསུམ་མོ། །མཁའ་ལ་རྒྱུ་བའི་ཡི་དྭགས་ལ་བཅུ་སྟེ། 
སྟེང་གི་ལྷ་མཐུ་ཆེན་(དབང་ཅན་)གྱི་ཡི་དྭགས་དང་། འོག་གི་ཀླུ་ལྟོ་འཕྱེ་ཅན་གྱི་ཡི་དྭགས་དང་། ཤར་དྲི་ཟའི་ཡི་དྭགས་དང་། བྱང་མེ་དྲང་ཤུགས་ཀྱི་ཡི་དྭགས་དང་། ནུབ་ཆུ་བདག་ཀླུ་ཡི་ཡི་དྭགས་དང་། 
ལྷོ་སྲུལ་པོ་གདུག་པའི་ཡི་དྭགས་དང་། བྱང་ཤར་གྲུལ་བུམ་ཅན་གྱི་ཡི་དྭགས་དང་། བྱང་ནུབ་ནམ་མཁའ་ལྡིང་གི་ཡི་དྭགས་དང་། ལྷོ་ནུབ་འཇུ་བྱེད་གཏུམ་པོའི་ཡི་དྭགས་དང་། ལྷོ་
ཤར་སྐེམས་བྱེད་མཆུ་རིང་ཡི་དྭགས་དང་བཅུའོ། །རྒྱུ་དྲུག་འཁོར་བའི་ཡི་དྭགས་ལ་གཉིས་ཏེ། ཤིང་རྟའི་འཁོར་ལོ་བཞིན་དུ་ལས་ཀྱིས་གཅིག་ནས་གཅིག་ཏུ་གཅིག་ཆར་འཕོ་བ་དང་། ཟོ་
ཆུའི་རྒྱུད་མ་བཞིན་དུ་ཁད་ཀྱིས་རྒྱུ་བ་དང་གཉིས་ཏེ། དེ་ལྟར་སྒོས་ཀྱི་རིགས་བཅོ་ལྔའོ། །ཡི་དྭགས་རྣམས་ནི་ལྗི་བ་བཞི་དང་། འདོད་ཆགས་རྒྱུ་བ་དང་། མ་བྱིན་པ་ལེན་པའི་རྐྱེན་གྱིས་

སྤྱིར་ཡང་ཡི་དྭགས་ཀྱི་འབྲས་བུར་སྐྱེ་པའོ། །དེ་ནས་ཡང་བྱོལ་སོང་གི་སྤྱི་སྡེ་དང་། སྒོས་ཀྱི་རིགས་སྟོན་པས་གསལ་བར་གོ་ཕྱེ་ནས་བཀའ་སྩལ་ཏོ། །སྤྱིར་ན་བྱོལ་སོང་ལ་སྤྱི་ཡི་སྡེ་རྣམ་པ་གསུམ་
མོ། །གསུམ་གང་ཞེ་ན། གནས་ན་ལས་ཀྱིས་སྦྱོང་པའི་བྱོལ་སོང་དང་། མཁའ་ལ་རྐྱེན་གྱིས་ཐར་པའི་བྱོལ་སོང་དང་། བར་ན་དུས་ཀྱིས་འཐོམ་པའི་བྱོལ་སོང་དང་གསུམ་མོ། །གནས་ན་ལས་
ཀྱིས་སྦྱོང་པའི་བྱོལ་སོང་ཞེས་བྱ་བ་ནི། རྒྱ་མཚོ་ཆེན་པོ་ནི་བྱོལ་སོང་གི་གླིང་ཡིན་ནོ། །མུན་པ་ནག་པོ་ནི་སེམས་ཅན་གྱི་ལས་ཡིན་ནོ། །འོག་གི་རྒྱ་མཚོ་ཆེན་པོ་ན་ཆང་དར་བའི་སྦང་མ་
ཙུག་གནས་ཏེ། གཅིག་གིས་གཅིག་ཟ་གཅིག་གིས་གཅིག་གནོན། གཅིག་གིས་གཅིག་འཚིར་ཏེ། ཤིན་ཏུ་འགྱུར་མི་ཤེས་པར་གཅིག་གིས་ལུས་ལ་གཅིག་གི་མགོས་ཟའོ། །
མཁའ་ལ་རྐྱེན་གྱིས་ཐར་པའི་བྱོལ་སོང་ནི། སུམ་ཅུ་རྩ་གསུམ་ན་གླང་པོ་ཆེ་ས་སྲུང་དང་། རབ་བརྟན་དང་། ཅང་ཤེས་ཀྱི་རྟ་དང་། འདོད་འཇོའི་བ་ལ་སོགས་ཏེ། མི་ཡུལ་གླིང་བཞི་དང་། བ་ཚ་
ཅན་མཚོ་ཡན་ཆོད་ན། འདབ་ཆགས་ནམ་མཁའ་ལ་འཕུར་བའི་རིགས་དང་། གཅན་ཟན་ཤ་ཁྲག་ལ་དད་པའི་རིགས་དང་། མི་ནོར་བཀལ་སྤྱད་བྱེད་པའི་རིགས་དང་། རི་དྭགས་གདོན་

སྦྱིན་སྤྱོད་པའི་རིགས་དང་། དྲོད་གཤེར་རླན་ལས་མི་མཐུན་པར་སྐྱེ་བའི་རིགས་དང་། འདི་ལྟར་སྣང་བ་ཐམས་ཅད་དོ། །བར་ན་དུས་ཀྱིས་འཐོམ་པའི་བྱོལ་སོང་ནི། མུན་པ་
དང་མུན་པ་ཆེན་པོའི་ནང་ན། རྐང་མེད་རྐང་མངས་རྐང་གཉིས་རྐང་བཞི་ལ། ལག་པ་རྐྱང་སྐུམ་མི་མཐོང་པའི་ནང་ན་གཅོད་སྦྱོང་མེད་པར་ཤིན་ཏུ་འཐོམ་པའོ། །སྒོས་ཀྱི་རིགས་ནི་གྲངས་
སུ་ངས་མ་གསུངས། སྤྱིར་ན་འགྲོ་བ་རིགས་ལྔའི་སེམས་ཅན་རངས་པོ་དང་། རིགས་གཅིག་བྱོལ་སོང་སྡེ་ནི། བྱོལ་སོང་གཅིག་པུ་མང་། རིགས་ལྔ་རི་བོ་ཆེན་པོ་ཉིད་ཙམ་མོ། །རིགས་གཅིག་
བྱོལ་སོང་གྲངས་ནི་རྩི་ཤིང་ཙམ། རིགས་ལྔ་ས་གཞི་ཆེན་པོ་ཉིད་ཙམ་མོ། །རིགས་གཅིག་བྱོལ་སོང་རྡུལ་གྱི་གྲངས་ཙམ་མོ། །རིགས་ལྔ་བྱའི་ལུས་པོ་ཉིད་ཙམ་མོ། །རིགས་ཅིག་བྱ་
སྤུའི་ཉག་མའི་གྲངས་ཙམ་མོ། །སྒོས་ཀྱི་རིགས་ནི་དུ་མེད་བསམ་ལས་འདས་པའོ། །བྱོལ་སོང་དུ་མེན་བསམ་འདས་པའི་སྐྱེ་བ་ནི། གཏི་མུག་རྒྱུ་དང་བཀོལ་སྤྱོད་རྐྱེན་གྱིས་འབྲས་བུ་
བྱོལ་སོང་དངོས་སུ་སྐྱེ་བའོ། །དེ་ནས་མིའི་སྤྱི་སྡེ་དང་། སྒོས་ཀྱི་རིགས་སྟོན་པས་གསལ་བར་སྒོ་ཕྱེ་ནས་བཀའ་སྩལ་ཏེ། མི་ལ་སྤྱིའི་སྡེ་ལ་རྣམ་པ་གཉིས། སྒོས་ཀྱི་རིགས་ནི་རྣམ་པ་བཅུ་

གཉིས་སོ། །གཉིས་གང་ཞེ་ན། མི་དང་མི་འམ་ཅི་གཉིས་སོ། །མི་ལ་སྒོས་ཀྱི་རིགས་བརྒྱད་དེ། དེ་ལ་འཛམ་བུ་གླིང་བཞིའི་མི་དང་། འཁོར་ལོ་དབང་བསྒྱུར་གྱི་མི་དང་། གཡུང་དྲུང་ཁྱིམ་བདུན་གྱི་མི་དང་། 
དྲུམ་ཤིང་བཅུད་འཐུང་གི་མི་དང་། མེ་ཏོག་སྦུབས་གནས་ཀྱི་མི་དང་བརྒྱད་དོ། །དེ་ལ་འཛམ་བུ་གླིང་བཞིའི་མི་ནི། ཤར་གྱི་ལུས་འཕགས་པོ་དྲོད་ལས་སྐྱེ་བའི་མི་དང་། བྱང་གི་སྒྲ་མི་སྙན་རྫུས་
ནས་སྐྱེ་བའི་མི་དང་། ནུབ་ཀྱི་བ་ལང་སྤྱོད་སྒོ་ང་ལས་སྐྱེ་པའི་མི་དང་། ལྷོའི་འཛམ་བུ་གླིང་མངལ་ནས་སྐྱེ་བའི་མིའོ། །དེ་ལ་འཁོར་ལོ་དབང་བསྒྱུར་གྱི་མི་ནི། རིན་པོ་ཆེ་སྣ་བཞི་ལས་སྒྲུབ་
པའི་སྒོ་ང་འོད་ཟེར་ཅན་ལས་སྐྱེ་བའོ། །གནས་ནི་རི་རབ་ཀྱི་ཁོང་པའི་དཀྱིལ་ན་གནས་པའོ། །དུས་ནི་འཇིག་རྟེན་གྱི་ཁམས་སུ་སྟོན་པ་རེ་བསྟན་པ་ལ་བྱོན་ཙམ་ན། དེའི་བསོད་ནམས་ཀྱི་ཆ་རྐྱེན་དུ་
འཁོར་ལོས་བསྒྱུར་ནས་བྱོན་པའོ། །གཡུང་དྲུང་ཁྱིམ་བདུན་གྱི་མི་ནི། མུ་ཁྱུད་འཛིན་གྱི་རྩེ་ལྐོག་ན་གནས་སོ། །ལས་ནི་ཚུལ་ཁྲིམས་རྣམ་པར་དག་པས་སྐྱེའོ། །བརྒྱད་དུ་ཡར་འཕེལ་དུ་སྐྱོབ་པའི་
ལྷ་མེད་དོ། །དྲུག་ཏུ་མར་འགྲིབ་ཏུ་གཅོད་པའི་བདུད་མེད་དོ། །བར་གྱི་བསྐལ་པ་གཅིག་གི་བར་དུ། དགེ་བཅུ་ཚད་མར་སྤྱད་ནས་ཡར་ཐར་རོ། །དྲུམ་ཤིང་བཅུད་འཐུང་གི་མི་ནི། དཔག་བསམ་གྱི་ཤིང་

ལ་ཁུ་བ་བདུད་རྩིར་འཛག་པ་ལ། གསོས་ཀྱི་སྐལ་པར་འཐུང་ཞིང་སྤྱོད་དོ། །ཤིང་མུ་ལེ་དྲུམ་ཤིང་གི་ཁུང་པ་ན་གནས་ཏེ། སྦྱིན་པ་མཐར་ཕྱིན་པའི་དབང་གིས་སྐྱེས་པའོ། །མེ་ཏོག་
སྦུབས་གནས་ཀྱི་མི་ནི། བཟོད་པ་ཐང་ཆོད་ཀྱི་དབང་གིས་སྐྱེ་བའོ། །བར་གྱི་བསྐལ་པ་རེ་ན་དགེ་བཅུ་བསྲུང་ཤིང་ཐར། དེ་ལྟར་མིའི་སྒོས་ཀྱི་རིགས་བརྒྱད་ཀྱང་དགེ་བའི་རྒྱུར་ཞུགས། ཉོན་
མོངས་ཞེན་པ་སྤོངས་སམ་མ་སྤངས་རིམ་པས་ཁྱད་པར་ཆེ་བའོ། །མི་འམ་ཅི་ལ་སྒོས་ཀྱི་ཁྱད་པར་ཆེ་བའོ། །མི་འམ་ཅི་སྒོས་ཀྱི་རིགས་བཞི་སྟེ། ལྗོན་པ་དང་སྐྱེས་དྲུག་དང་དིང་ཙུག་དང་། 
མགོ་བརྙན་ཅན་དང་བཞིའོ། །གླིང་ཕྲན་བརྒྱད་ན་རྫུ་འཕྲུལ་ཤུགས་ཀྱིས་འགྲོ་ཞིང་གནས། །ལྗོན་པ་མེ་ཏོག་འབྲུ་ཟ་རྒྱ་མཚོ་ཁ་ཞག་འཐུང་། །སྐྱེས་དྲུག་བྱིས་པ་དྲོད་ལས་དབྱར་སྐྱེས་དགུན་ན་
འཆི། །དིང་རྩུག་མཚོན་ཐོགས་སྲིན་པོ་རྣམས་དང་འཐབ་ཅིང་ཤ་ཁྲག་ཟ། །མགོ་བརྙན་མི་ལུས་དུད་འགྲོ་སྣ་ཚོགས་མགོ་བོ་ཅན། །ཟས་སུ་ཤིང་ཟ་ཞིང་གླིང་ཆུང་ཁྱབ་པར་ཡོད། །ཤིན་ཏུ་ཚེ་
རིང་བསྐལ་པ་ཆེན་པོ་གཅིག་ནས་འཇིག་པའོ། །ཕྲག་དོག་རྒྱུ་དང་གཞན་སྨད་རྔན་སེམས་རྐྱེན་དབང་གིས། །མི་འམ་ཅིའི་འབྲས་བུར་སྐྱེ་བའོ། །དེ་ནས་ཡང་ལྷ་མ་ཡིན་གྱི་སྤྱིའི་སྡེ་དང་སྒོས་

ཀྱི་རིགས་ལ། སྟོན་པས་གསལ་བར་གོ་ཕྱེ་ནས་བཀའ་སྩལ་ཏེ། ལྷ་མ་ཡིན་ལ་སྤྱིའི་སྡེ་གསུམ་མོ། །གསུམ་གང་ཞེ་ན། ཡར་གཡེན་མར་གཡེན་བར་གཡེན་དང་གསུམ་མོ། །སྒོས་ཀྱི་
རིགས་ནི་སུམ་ཅུ་རྩ་གསུམ་མོ། །བར་གཡེན་ལ་གཏོད་པ་དགུའོ། །ས་གཡེན་ལ་ཆེ་བ་བཅུ་གཅིག་གོ། །ཡར་གཡེན་བཅུ་གསུམ་གྱི་གནས་ནི། མཁའ་ལ་རྒྱུ་ཞིང་འོད་ཟེར་ལ་གནས་
པའོ། །བར་གཡེན་དགུའི་གནས་ནི་རི་རིབ་ཀྱི་རྐེད་པ་མན་ཆད་ན་གནས་ཏེ། རྫུ་འཕྲུལ་གྱིས་འགྲོའོ། །ས་གཡེན་བཅུ་གཅིག་གི་གནས་ནི། གླིང་བཞི་ལ་གནས་ཤིང་སྤྲུལ་པས་ཡོངས་སུ་
ཁྱབ་པའོ། །ང་རྒྱལ་རྒྱུ་དང་འཐབ་རྩོད་གཞན་སྨད་རྐྱེན་གྱིས་སྤྱིར་ན་ལྷ་མ་ཡིན་གྱི་འབྲས་བུར་སྐྱེ་བའོ། །དེ་ནས་ཡང་ལྷའི་སྤྱི་སྡེ་དང་སྒོས་ཀྱི་རིགས། སྟོན་པས་གསལ་བར་གོ་ཕྱེ་ནས་
བཀའ་སྩལ་ཏེ། ལྷ་ལ་སྤྱིའི་སྡེ་གཉིས་ཏེ། གཉིས་གང་ཞེ་ན། འཁོར་བའི་ལྷ་དང་མྱ་ངན་འདས་པའི་ལྷའོ། །སྒོས་ཀྱི་རིགས་ནི་བཅུ་གསུམ་མོ། །བཅུ་གསུམ་གང་ཞེ་ན། མྱ་ངན་
ལས་འདས་པའི་ལྷ་ལ། སྒོས་ཀྱི་རིགས་གསུམ་མོ། །ཡོངས་སུ་ཁྱབ་པ་ནམ་མཁའ་ལྟར་སྟོང་སྟེ། བོད་ཉིད་སྐུའི་ལྷ་དང་། འོད་ཟེར་འབུམ་ཕྲག་ཉི་ཟླ་ལྟར་གསལ་ཏེ་ལོངས་སྤྱོད་རྫོགས་

པའི་སྐུའི་ལྷ་དང་། གཞའ་ཚོན་གྱི་འོད་ཟེར་ལྟར་བཀྲ་སྟེ་ཅིར་ཡང་སྤྲུལ་པའི་སྐུའི་ལྷ་དང་གསུམ་མོ། །འཇིག་རྟེན་གྱི་ལྷ་ལ་བཞིའོ། །བཞི་གང་ཞེ་ན། ཤེས་བྱའི་སྒྲིབ་པས་
བསྒྲིབས་པའི་ཡེ་གཤེན་དང་། འཇིག་རྟེན་ནང་ན་གནས་པའི་གཟུགས་མེད་པ་བཞི་དང་། གཟུགས་ཁམས་བཅུ་བདུན་དང་། འདོད་ཁམས་རིགས་བདུན་(དྲུག་)རྣམས་སོ། །ཡེ་གཤེན་རྣམས་ནི་
ཤེས་བྱའི་སྒྲིབ་པ་འཇིག་པའི་རྒྱུ་དེ་ལ་བརྟེན་ནས་གནས་པ་འཇིག་རྟེན་གྱི་ལྷ་ཡང་གདགས་སོ། །ཁམས་གསུམ་གྱི་ལྷ་དང་། ཡེ་ཤེས་ཀྱི་ལྷ་གཉིས་ཀྱི་བར་ན་གནས་པས་ཀྱང་བར་ལྷ་འོད་
གསལ་ཞེས་བྱའོ། །དེ་ལ་རིགས་ལྔའོ། །གནམ་རིམ་པ་གཅིག་གི་ཁར་འཛེགས་པ་དང་། གནམ་རིམ་པ་ལྔའི་ཁར་བགྲོད་པ་དང་། གནམ་རིམ་པ་བདུན་གྱི་ཁར་མཐོང་བ་དང་། གནམ་རིམ་
དགུའི་ཁར་ནོན་པ་དང་། གནམ་རིམ་པ་བཅུ་གསུམ་གྱི་ཁར་གནས་པ་དང་ལྔའོ། །ཁམས་གསུམ་གྱི་ལྷ་ལ་ཡང་རིགས་ལྔ་སྟེ། གཟུགས་འགགས་མིང་བཞི་སྐྱེ་མཆེད་ཆེ་བའི་སྐྱེ་
མཆེད་མུ་བཞི་དང་། གཙང་མ་རིགས་ལྔ་སྲིད་པ་ཡེ་སངས་རྒྱུད་དང་། བསམ་གཏན་རིགས་བཞི་ཏིང་ངེ་འཛིན་གཡོ་འཁྲུག་འབྱུང་བ་དང་། འདོད་ཁམས་ལྷ་བདུན་(དྲུག་)ཞེན་ཆགས་མངོན་དུ་

སྤྱོད་པ་དང་། སེམས་ཅན་བསོད་དབང་ལུས་ལ་སྡོང་གྲོགས་བྱེད་པ་དང་ལྔའོ། །དེ་ལྟར་ལྷ་ལ་སྒོས་ཀྱི་རིགས་ནི་བཅུ་གསུམ་མོ། །དགེ་བའི་རྒྱུར་ཞུགས་ཞེན་པ་སྤོངས་དང་མ་སྤོངས་རིམ་པ་ཡིས། 
ལྷ་རྣམས་ཁྱད་པར་ཆེ་བའི་རིམ་པར་སྐྱེ་བའོ། །དེ་ནས་ཡང་སྟོན་པས་ཕུང་པོ་ལུས་དང་སེམས་ལ་དུ་འཕུངས་པ་གསལ་བར་གོ་ཕྱེ་ནས་བཀའ་སྩལ་པ། ཕུང་པོ་བྱ་བ་ཕྱིའི་སྒྲ་ཉིད་ཡིན། 
མང་པོ་གཅིག་ཏུ་འདུས་ཤིང་འཕུངས་པ་དག་ལ་འདོགས་པའོ། །དབྱེ་ན་རྣམ་པ་གཉིས་སུ་བསྟན། ཡོན་ཏན་གྱི་ཕུང་པོ་དང་། སྐྱོན་གྱི་ཕུང་པོ་གཉིས་སུ་འདུས་སོ། །ཡོན་ཏན་གྱི་ཕུང་
པོ་ནི་དུས་གསུམ་གཤེན་རབ་ལ་གནས་ཏེ། མཚན་བཟང་པོ་སུམ་ཅུ་རྩ་གཉིས་དང་། དཔེ་བྱད་བཟང་པོ་བརྒྱད་ཅུ་རྩ་གཅིག་དང་། ཆེ་བའི་ཡོན་ཏན་བརྒྱ་བཞི་བཅུ་དང་། ངེས་
པའི་ཐོ་ཡིག་བཞི་ཅུ་རྩ་གཉིས་དང་། ཏིང་ངེ་འཛིན་གྱི་ཡན་ལག་བརྒྱད་ཅུ་གྱ་ལྔ་དང་། འོད་ཟེར་གྱི་སྤྲོ་བསྡུ་འཇིག་རྟེན་གྱི་ཁམས་གང་བ་དང་། དེ་རྣམས་གཅིག་ཏུ་འདུས་ཤིང་
འཕུངས་པས་འགྲོ་བའི་དོན་རྒྱ་ལག་ཕྱེད་པའི་ཕྱིར་ན། ཡོན་ཏན་གྱི་ཕུང་པོ་ཞེས་བྱའོ། །སྐྱོན་གྱི་ཕུང་པོ་ནི། ཁམས་གསུམ་གྱི་སེམས་ཅན་ལ་གནས་ཏེ། གཟུགས་དང་། ཚོར་བ་དང་། 

འདུ་ཤེས་དང་། འདུ་བྱེད་དང་། རྣམ་པར་ཤེས་པ་དང་ལྔའོ། །དེ་ལ་གཟུགས་ནི་ལུས་ལ་འཕུངས་པ་ཡིན་ཏེ། འབྱུང་བ་ཆེན་པོ་བཞིའོ། །བཞི་ནི་སེམས་ལ་འཕུངས་པ་ཡིན་ཏེ། 
ཉོན་མོངས་པ་རྣམས་སོ། །དེ་ལ་བཞི་ནི་མིང་གིས་བྱ་སྟེ། གཟུགས་མེད་པའི་ལྷ་དང་། བར་མ་དོའི་སེམས་ཅན་ལ་གདགས་སོ། །གཟུགས་ནི་ཡུལ་ཞེས་བྱ་སྟེ། འབྱུང་བ་ཆེན་པོ་བཞི་ལ་
གདགས་སོ། །མིང་དང་གཟུགས་སུ་འབྲེལ་བ་ནི་ཡུལ་ཅན་ཞེས་བྱ་སྟེ། རིས་དྲུག་གི་སེམས་ཅན་ལུས་སེམས་འབྲེལ་ནས། དབང་པོ་དང་བཅས་པ་འདི་ལ་བྱའོ། །ཡང་ན་ཟག་བཅས་ཀྱི་
ཕུང་པོ་དང་། ཟག་མེད་ཀྱི་ཕུང་པོ་དང་། གཉིས་སུ་ཡང་འདུས་ཏེ། ཟག་བཅས་ཀྱི་ཕུང་པོ་ནི་ཁམས་གསུམ་གྱི་སེམས་ཅན་ལ་ཡོད་དོ། །དེ་ལ་ཡང་དོན་གྱི་ཟག་བཅས་དང་། རྟགས་
ཀྱི་ཟག་བཅས་གཉིས་སོ། །དོན་གྱི་ཟག་བཅས་ནི་མིང་ལ་གནས་ཏེ། ཉོན་མོངས་པ་མང་པོས་གང་ཞིང་། འཁོར་བ་ནས་འཁོར་བར་ཟག་པ་ལ་བྱའོ། །རྟགས་ཀྱི་གང་ཟག་ནི་ཟག་པ་སྒོ་དགུ་དང་ལྡན་ནས། ཉོན་མོངས་པ་དང་གཉིས་སུ་འདུས་ནས་འཁོར་བར་ཟགས་པའོ། །བར་ལྷ་འོད་གསལ་གྱི་ཤེས་བྱེད་ཡང་སེམས་ཤེས་སོ་བའི་ཆེ་བས་གང་
ཞིང་སྟོན་པས་འོད་ཟེར་གྱིས་སྦྱངས་ཤིང་ཟག་པར་བྱེད་པས་ཀྱང་དེ་ལ་ཡང་གང་ཟག་གོ། །ཟག་མེད་ནི་སྐྱེ་རྒ་ན་འཆི་བཞི་རུ་མི་འཁོར་བས་ཟག་མེད་ཀྱི་ཕུང་པོའོ། །ཟག་བཅས་ཀྱི་ཕུང་

པོ་ནི། ཁམས་གསུམ་གྱི་སེམས་ཅན་དབང་པོ་དང་བཅས་པ་ལ་ཡོད་དོ། །དེ་ལ་ཡང་ཕུང་པོ་བྱ་བ་ནི་དོན་བསྟན་པ་ཡིན་ཏེ། གྲངས་ནི་ལྔར་ངེས་སོ། །དབྱེ་ན་ལྔ་ལ་རྣམ་པ་གསུམ་གསུམ་ཡོད་དོ། །
གཟུགས་ལ་ཡང་གསུམ། ཚོར་བ་ལ་ཡང་གསུམ། འདུ་ཤེས་ལ་ཡང་གསུམ། འདུ་བྱེད་ལ་ཡང་གསུམ། རྣམ་པར་ཤེས་པ་ལ་ཡང་གསུམ་མོ། །དེ་ལ་གཟུགས་ཀྱི་གསུམ་ནི། རྒྱུའི་
གཟུགས་དང་། འབྲས་བུའི་གཟུགས་དང་། རྣམ་པར་རིག་བྱེད་མ་ཡིན་ནོ། །ཚོར་བའི་གསུམ་ནི། བདེ་བ་དང་སྡུག་བསྔལ་དང་། གཉིས་ཀ་མ་ཡིན་པའོ། །འདུ་ཤེས་ཀྱི་གསུམ་ནི། རྒྱ་
ཆུང་ངུན་དང་། རྒྱ་ཆེན་པོར་གྱུར་པ་དང་། ཚད་མེད་པར་གྱུར་པ་དང་། འདུ་བྱེད་ཀྱི་གསུམ་ནི། སེམས་ལས་བྱུང་བའི་བོན་དང་། སེམས་དང་ལྡན་པ་མ་ཡིན་པས་བོན་དང་ཆ་དང་མཐུན་པའོ། །རྣམ་
པར་ཤེས་པའི་གསུམ་ནི། ཞུགས་པའི་རྣམ་པར་ཤེས་པ་དང་། འཇུག་པའི་རྣམ་པར་ཤེས་པ་དང་། ལྡོག་པའི་རྣམ་པར་ཤེས་པའོ། །སྤྱིའི་ཕུང་པོའི་སྒྲ་ནི་ལུང་དུ་མ་བསྟན་པ་ཡིན་ཏེ། 
ཡོན་ཏན་གྱི་དགེ་བ་དང་སྐྱོན་གྱི་སྡིག་པ་གཉིས་ཀ་ཀུན་གཞི་ལ་འཕུངས་པའི་རྒྱུ་ཡིན་པས་འཕུངས་བའོ། །ལྔ་ཁ་ནར་གྲངས་ངེས་པ་ནི། སྣམ་བུའི་རྒྱུ་བལ་ཡིན་པ་དང་འདྲ་བར་ན། 

ཁམས་གསུམ་སེམས་ཅན་གྱི་རྒྱུ་ནི་དུག་ལྔས་བྱས་པའི་ཕྱིར་ན། ལྔ་ཁོ་ནར་གྲངས་ངེས་པའོ། །གོ་རིམ་གཟུགས་སྔོན་ལ་ངེས་པ་ནི། གཟུགས་གཏི་མུག་གི་ཤས་
ཆེ་བའོ། །དེ་ནས་ཚོར་བ་ངེས་པ་ནི་གཟུགས་ཡོར་གྱི་མཐོང་བ་དེ། གཏི་མུག་གནས་མི་ཤེས་པ། ཇི་ལྟ་བུར་སེམས་བསྐྱེད་པ་མཐོང་བས། དེ་ཤེས་པར་འདོད་ཅིང་ཆགས་པས། ཚོར་བ་འདོད་
ཆགས་ཀྱི་ཤས་ཆེ་བའོ། །དེ་ནས་འདུ་ཤེས་ངེས་པ་ནི། ལུས་སེམས་གཉིས་འདུས་ནས་ཤེས་པས་འདུ་ཤེས་ངེས་པའོ། །འདུ་ཤེས་ནི་ཞེ་སྡང་གི་ཤས་ཆེ་བའོ། །དེ་ནས་འདུ་བྱེད་ངེས་པ་ནི། ལུས་
སེམས་གཉིས་འདུས་ནས་དགེ་སྡིག་མང་པོ་བྱེད་པས་སུ། འདུ་བྱེད་ནི་ཕྲག་དོག་གི་ཤས་ཆེ་བའོ། །དེ་ནས་རྣམ་པར་ཤེས་པས་བསྡུད་པ་ནི། འཇུག་ལྡོག་བྱེ་བྲག་རྣམ་པར་ཤེས་པས་སུ། རྣམ་
པར་ཤེས་པ་ང་རྒྱལ་གྱི་ཤས་ཆེ་བའོ། །དང་པོ་ལས་ཀྱིས་འཕྲད་པའི་དུས། རྒྱུ་ནི་མ་རིག་འཁོར་བའི་གཟུང་འཛིན་གཉིས་ཀྱིས་ལུས་དང་སེམས་སུ་འཕྲད། ཞེན་པའི་རྒྱུའི་ཡིས་འཁོར་
བ་དང་དུ་བླངས། འཁྲུལ་པའི་དབང་གིས་མི་རྟག་སོ་སོར་འབྲལ་བའོ། །ངེས་པའི་བཀའ་རྒྱུད་བསྟན་པའི་ལོ་རྒྱུས་འདི། །གཏོ་བུ་ལ་སོགས་ཉན་པའི་འཁོར་རྣམས་ཀུན། །དད་པའི་སྟོབས་

ཀྱིས་མ་ཡེངས་ཐང་ཆོད་ལ། །ཀུན་གཞིའི་དཀྱིལ་དུ་མ་བརྗེད་གཟུངས་སུ་ཟུངས། །དེ་སྐད་ཅེས་སྟོན་པས་བཀའ་སྩལ་ཏོ། །དེ་ལ་ཡང་གཏོ་བུས་ཞུས་སམ་གསོལ་པ། རྒྱ་མཚོ་ཆེན་པོའི་
ཀློང་བཞིན་ཁྱབ་གདལ་ཟད་མེད་ཐུགས། ཁྱད་པར་ཆེ་བའི་ཡེ་ཤེས་འོད་ཟེར་ཉི་ཟླ་འབུམ་ཤར་བཞིན་ནུས་མཐུ་སྟོབས་ལྡན་དེའི་རྩལ་མཆོག་གིས། ཉོན་མོངས་འགྲོ་བ་འདྲེན་
མཛད་གཤེན་རབ་བླ་མ་ལགས། འགྲོ་བ་སེམས་ཅན་དོན་དུ་བོན་གསུངས་པའི་བཀའ་བརྒྱུད་བདུད་རྩི་མན་ངག་གསུངས་པ་ཡིས། ཉན་པའི་འཁོར་རྣམས་གསལ་བར་གོ་ལམ་ཕྱེད། 
བདག་དོན་སྒོ་བརྩན་ཐིག་ལེར་གོ་ལམ་ངེས་ཚིག་ཞུ། སྟོན་པ་ལགས། བདག་གི་ལུས་བེམས་པོ་ཡོར་ཡོར་པོ་འདི་དང་། སེམས་དྲན་པ་ཕྲིག་ཕྲིག་པོ་འདི་གཉིས། དང་པོ་ཀྱིས་
ཇི་ལྟར་ཕྲད་པ་ལགས། བར་དུ་རྐྱེན་གྱིས་ཇི་ལྟར་འགྲོགས་པ་ལགས། ཐ་མར་དུས་ཀྱིས་ཇི་ལྟར་འབྲལ་བ་ལགས། དེ་སྐད་ཅེས་གཏོ་བུས་གསོལ་ཏོ། །དེ་ལ་སྟོན་པས་བཀའ་
སྩལ་པ། གཏོ་བུ་ལ་སོགས་ཉན་པའི་འཁོར་རྣམས་ཀུན། །གུས་པའི་ལུས་མཐུད་དད་པའི་སེམས་སྐྱེད་ཅིག །ཞུས་པ་དེ་ནི་གསལ་བར་གོ་དབྱེ་བསྟན། བེམས་པོའི་ལུས་

འབྱུང་ནི་རྣམ་བཞི་ཡིན། ཕྲིག་པའི་སེམས་ནི་མ་རིག་རྨོངས་པས་འཕངས་མིང་གཟུགས་ཉིང་མཚམས་རྐྱེན་ནི་ལས་ཀྱི་རླུང་གིས་སྦྱར། ལུས་སེམས་དང་པོ་ཕྲད་ལུགས་དེ་
ལྟར་ཤེས་པར་གྱིས་ཤིག །ད་ལྟར་རྐྱེན་གྱིས་འགྲོགས་པ་གནམ་བྱ་རྒྱར་འཐུམ་འདྲ། ཐ་མ་ལས་ཀྱིས་འབྲལ་བ་འཆི་བདག་བདུད་ལྔ་ཡིས། རྒྱ་དབྲལ་བྱ་འཕུར་ཇི་བཞིན་ལུས་ཞིག་
སེམས་འཕོང་ངོ་། །དེ་སྐད་ཅེས་སྟོན་པས་བཀའ་སྩལ་ཏོ། །དེ་ལ་གཏོ་བུས་གསོལ་པ། ཡོངས་བདལ་ནམ་མཁའ་ཇི་བཞིན་ཐུགས་ཉིད་རྒྱ་མ་ཆད། ཡོངས་སྙོམས་ཉི་ཟེར་ཇི་བཞིན་
སྒྲོན་མ་གསལ་བའི་མཆོག །འདོད་པ་ཀུན་འབྱུང་རིན་ཆེན་ཕུང་པོ་འདྲ། བདུད་རྩི་རྒྱུན་སྦྲེང་འདུ་བའི་ནད་རྣམས་འཇོམས། སྟོན་པའི་སྒྲོན་མ་གཤེན་རབ་མི་བོ་ལགས། བདག་དང་
མཐའ་ཡས་འཁོར་བའི་སེམས་ཅན་རྣམས། དང་པོ་སྐྱེ་བའི་རྒྱུ་གང་ལགས། བར་དུ་འགྲོ་བའི་ལམ་གང་ལགས། ཐ་མར་ཕྱིན་པའི་ས་གང་ལགས། དེ་སྐད་ཅེས་གཏོ་བུས་གསོལ་ཏོ། །
སྟོན་པས་བཀའ་སྩལ་པ། གཏོ་བུ་ལ་སོགས་ཉན་པའི་འཁོར་རྣམས་ཀུན། །དད་པའི་སྟོབས་ལྡན་གྱད་ཀྱི་གཞུ་བརྡུང་རྒྱུད། །དང་པའི་སེམས་ལྡན་རྒྱ་མཚོ་མུ་མེད་ཀློང་། །

སྡུག་བསྔལ་འཁོར་བའི་གཞི་སྤངས་མེ་ལོང་གཡའ་དག་འོད། །དཀའ་བ་སྣ་ཚོགས་སྤྱད་པས་བླ་མེད་མྱུར་དུ་ད་ནི་ཐོབ། །དང་པོ་སྐྱེ་བའི་རྒྱུ་ནི་མ་རིག་པའོ། །བར་དུ་འགྲོ་བའི་ལམ་ནི་
ས་རིམ་པ་དགུ་ལ་ཉོན་མོངས་པའི་སྒྲིབ་པ་ཟླ་བ་ཚེས་པ་བཞིན་དུ་ཡེ་ཤེས་ཁད་ཀྱིས་བསྐྱེད་ནས་བཅོམ། གནམ་རིམ་པ་བཅུ་གསུམ་ལ། ཡེ་ཤེས་རིམ་པ་ཉི་མ་ཤར་བ་བཞིན་དུ་གཅིག་
ཆར་སྦྱང་། དེ་ལྟར་ས་རིམ་པ་དགུ་ལ་སྤྲུལ་པའི་སྐུ་ཡི་ཟླ་བ་ཚེས་པ་བཞིན་དུ་ཁད་ཀྱིས་སྦྱང་། ཕ་རོལ་དུ་ཕྱིན་པ་བཅུའི་ལམ་ལ་བྱུང་། དེ་ནས་ཤེས་བྱའི་སྒྲིབ་པ་གནམ་རིམ་པ་བཅུ་
གསུམ་ལ་ལོངས་སྤྱོད་རྫོགས་པའི་སྐུ་ཡིས་ཉི་མ་ཤར་བ་བཞིན་དུ་གཅིག་ཅར་སྦྱང་། དེ་ལྟར་བར་དུ་བགྲོད་བའི་ལམ་མོ། །ཐ་མར་ཕྱིན་པའི་ས་ནི། སྐུ་རྣམ་པ་གཉིས་ཀྱིས་སྒྲིབ་པ་རྣམ་པ་གཉིས་
སྦྱང་ནས་བྱང་ཙམ་ན། བོན་ཉིད་ཀྱི་སྐུ་བདེ་བ་ཆེན་པོ་ཐོབ་སྟེ། མ་རིག་པ་ཉིད་རིག་ཙམ་ན། རིག་པའི་ཡེ་ཤེས་རང་ལ་ཤར། སྟོང་ཉིད་(ལ་)ཡོངས་སུ་མ་བཅད་པ་ཞེས་བྱའོ། །དེ་སྐད་ཅེས་
སྟོན་པས་བཀའ་སྩལ་ཏོ། །གཏོ་བུ་འབུམ་སངས་ལ་སོགས་ཏེ། ཉན་པའི་འཁོར་རྣམས་ཀྱིས། སྟོན་པའི་བཀའ་རྒྱུད་ལ་ལུས་སེམས་གཉིས་ཀྱིས་ཐང་བཅད་པས། བོན་གྱི་སྒོ་མོ་རྒྱ་

ཆེ་གྲངས་མང་ཡང་། བདག་དོན་གཞན་དོན་གཉིས་མེད་གཅིག་པ་རུ། གཟུང་སོ་ལ་འཛིན་ཤེས་སོ། །གདགས་སྒོ་ལ་མིང་ཐོགས་སོ། །གོ་ལམ་ལ་དོན་རྙེད་དོ། །དེའི་ཚེ་
དེའི་དུས་ན། ཕྱིའི་ཡུལ་བཟང་ནང་གི་སེམས་དགེ་བའི། ཧོས་ཟ་རྒྱལ་མེད་བག་དང་ལྡན་པ་དང་། སྟོན་པ་གཤེན་རབ་ཐུགས་རྗེ་སྤྲུལ་པ་དང་། ལྷ་དང་ཕྱའི་སྨོན་ལམ་བཏབ་པའི་མཐུ་
དབང་དང་། སེམས་ཅན་རྣམས་ཀྱི་སྤྱི་མཐུན་བསོད་ནམས་ཀྱིས། ཡང་ཕྱི་དེའི་ལོ་དུས་སུ་སྐུ་ལས་སྲས་ཞིག་འཁྲུངས་པའི་དུས་དེར་ཀུན་ཀྱང་སྤྲོ་བ་སྐྱེས། གནམ་གྱི་ལྷ་དང་སའི་ཀླུ་ཡང་
འདུས། སྤྱི་དབང་ཆེན་པོ་ཐོབ་པའི་ལྷ་དབང་བརྒྱ་བྱིན་དང་། དབང་ཆེན་འཁོར་ལོ་བསྐོར་བའི་ལྷ་ཆེན་ཚངས་པ་ཡིས། གཤེན་རབ་རབ་སྲས་སུ་གྱུར་པའི་རྒྱལ་བུ་དེ་ནི། ལྷ་ཚངས་པས་
བདུད་རྩིའི་བུམ་ཁྲུས་བྱས། ལྷ་བརྒྱ་བྱིན་གྱིས་ཡིད་བཞིན་ནོར་བུ་རིན་པོ་ཆེས་དབང་བསྐུར། ཀླུ་འཇོག་པོ་ཡིས་ཨུ་དུ་འབར་བའི་མེ་ཏོག་གིས་ལྟེ་བ་བྱས། ཀླུ་དགའ་འོ་ཡིས་དགའ་
ལྡན་གྱི་ཚང་བུར་བཅུག །ཀླུ་མ་དྲོས་ཀྱིས་སྨོན་ལམ་གྱི་ཉག་ཐག་གིས་ཚང་ཐག་བྱས། ཕྱྭའི་རྒྱལ་པོ་ཡིས་བཀྲ་ཤིས་ཀྱི་ཕྱྭ་གཡང་བླན། དམུའི་རྒྱལ་པོ་ཡིས་གཡུང་དྲུང་གི་དམུ་

ཐག་བཏགས། གཙུག་ཕུད་ཅན་གྱི་གཤེན་གྱིས་འགྱུར་མེད་ཀྱི་རྩུག་ཕུད་བཅས། དབང་རྒྱ་ཅན་གྱི་གཤེན་གྱིས་ཚེ་རིང་གི་ལན་ཕྲན་བརླས། བྲམ་ཟེའི་བུ་འགྱུར་བ་བློ་གསལ་གྱིས་
མཚན་བརྟགས་པས་ཀྱང་ཤིན་ཏུ་མཚན་བཟང་ནས། ཡབ་ཡུམ་ལ་སོགས་པའི་འཚོགས་པ་རྣམས་ལ་ཁ་དམར་གསོལ་པ། རྒྱལ་པོའི་སྲས་འདི་ནི་ལྷ་སྲིན་སྡེ་བརྒྱད་ལ་བཀའ་རྩལ་
ཅིང་། རིག་པའི་དཔྱད་རྣོ་བས་སྐྱེ་འགྲོ་སེམས་ཅན་གྱི་དོན་ནུས་ཞིག་འཁྲུངས་ངེས་སོ། །ཕྱིའི་ཡུལ་བརྟགས་པས་ཀྱང་། ཡབ་དང་མཐུན་པར་རིན་པོ་ཆེ་དར་དཀར་དུ་དྲིལ་
བ་འདྲ་བ། ཕྱི་དཀར་ལ་འཇམ་པ། ནང་བཀྲ་ལ་གསལ་བ་ཞིག་གདའ་འོ། །ནང་གི་སེམས་བརྟགས་པས་ཀྱང་། དཔྱད་པ་ཁྲི་སྡེ་གསལ་བས། དཔྱད་རྒྱུད་བདུད་རྩིར་སྦྱོར་ནུས་པ་ཞིག་
གདའ་འོ། །སྲས་དེ་ཡང་ཐབས་དང་ཤེས་རབ་ལས་སྤྲུལ་པའི་སྐུ་ཡིན་པས། དགུང་ལོ་གཅིག་ན་ཤེས་རབ་ཀྱི་ཚད་དུ་ཕྱིན། དགུང་ལོ་གཉིས་ན་སྙིང་རྗེའི་སེམས་དང་ལྡན། དགུང་ལོ་
གསུམ་ན་ཡབ་ལ་ཐེ་ཚོམ་ཕེར་རོ། །དེ་ལ་སེམས་ཅན་ཀུན་ཀྱང་སྤྲོ་བ་སྐྱེས་སོ། །གཤེན་རབ་ཡབ་དང་སྲས་རྒྱས་པས། སེམས་ཅན་ཀུན་ཀྱང་དད་པ་སྐྱེས་སོ། །ནམ་མཁའི་

སྤྲིན་ཚོགས་བཞིན་དུ་ཉན་ནོ། །སྲས་ཀྱིས་ཡབ་ལ་པུས་བཙུགས་ཐལ་སྦྱར་གུས་པའི་ཚུལ་ཀྱང་ཕྱུངས། གསེར་ལ་སོགས་པ་(རིན་པོ་ཆེ་སྣ་ལྔ་)མཆོད་པ་ཕུལ། ཞལ་ནས་འཛུམ་
ཕྱུང་སྙན་པའི་ངག་བསྒྲགས་ནས་ཞུས་པའི་མདོ། ཡབ་གཅིག་སྟོན་པ་གཤེན་རབ་ལགས། །གཡུང་དྲུང་བོན་ལ་རྒྱ་ཆེ་གྲངས་མང་ཡང་། །ངེས་ཚིག་བདེན་པའི་དོན་གཅིག་བསྟན་ཏེ་
གསོལ། །དེ་སྐད་ཅེས་སྲས་ཀྱིས་ཡབ་ལ་ཞུས་སམ་གསོལ་ཏོ། །དེ་ལ་ཡབ་ཀྱིས་བཀའ་སྩལ་པ། ཁམས་གསུམ་ལས་ཀྱིས་འཁོར་བའི་སེམས་ཅན་རྣམས། །མ་རིག་མུན་ནག་
འཐིབས་པ་འདྲ་བའི་ནང་ན་གནས་པ་ཡིས། །མི་དགེ་དུག་ལྔའི་སྐྱོན་རྣམས་མ་བཀག་སོ་སོར་སྤྱད། །འཁོར་བའི་གནས་ལྔར་སྐྱེ་བ་སྦྲང་ཆར་འབབ་པ་འདྲ། །གཉེན་པོ་ཡེ་ཤེས་ལྔ་
ཡི་རིག་པའི་རྩལ་བསྐྱེད་ན། །ངེས་ཚིག་བདེན་པའི་དོན་ནི་དེ་ཁོ་ན་ཉིད་ཡིན་ནོ། །དེ་ལ་ཡང་སྲས་ཀྱིས་ཡབ་ལ་ཞུས་སམ་གསོལ་པ། སྟོན་པ་ལགས། ཁམས་གསུམ་ལས་ཀྱིས་འཁོར་
བའི་སེམས་ཅན་རྣམས། །དུག་ལྔའི་དབང་གིས་འཁོར་བའི་གནས་ལྔར་སྐྱེས། །དུག་ལྔར་རྩད་བཅད་གནས་ལྔ་སྒོ་བཅད་ཕྱིར། །གཉེན་པོ་ཡེ་ཤེས་ལྔའི་བསྐྱེད་ལུགས་ནི། །ངེས་ཚིག་བདེན་

པའི་དོན་དུ་གསུངས་ལགས་ན། །ཡེ་ཤེས་ལྔའི་གྲངས་དང་གོ་རིམ་ཇི་ལྟར་ལགས་པ་ཞིག །ངེས་པར་གསལ་བར་ཡབ་ཀྱིས་བཤད་པར་ཞུ། །དེ་སྐད་ཅེས་ཡབ་ལ་ཞུས་སམ་གསོལ་
ཏོ། །ཡབ་ཀྱིས་བཀའ་སྩལ་པ། ཡེ་ཤེས་ཞེས་བྱ་བ་ནི་དོན་བཤད་པ་ཡིན་ནོ། །ལྔ་ཞེས་བྱ་བ་ནི་གྲངས་བཤད་པ་ཡིན་ནོ། །དོན་ནི་ཡེ་བྱ་བ་ནི་བོན་ཉིད་ཀྱི་དབྱིངས་ཡིན་ནོ། །ཤེས་
བྱ་བ་ནི་བོན་ཉིད་ཀྱི་རིག་པ་ཡིན་ནོ། །ལྔ་ཞེས་བྱ་བ་ནི་མེ་ལོང་ལྟ་བུའི་ཡེ་ཤེས་དང་། བྱ་བ་ནན་ཏན་གྱི་ཡེ་ཤེས་དང་། སོ་སོར་རྟོགས་པའི་ཡེ་ཤེས་དང་། མཉམ་པ་ཉིད་ཀྱི་ཡེ་
ཤེས་དང་། སྟོང་པ་ཉིད་ཀྱི་ཡེ་ཤེས་དང་ལྔའོ། །ལྔ་ཁོ་ནར་གྲངས་ངེས་པ་ནི། དུག་ལྔའི་གཉེན་པོ་ཡེ་ཤེས་ལྔ་ཡིན་པའི་ཕྱིར་རོ། །གོ་རིམ་དང་བསྐྱེད་ལུགས་ནི་འདི་ལྟར་རོ། །གང་ཟག་
ཐ་མལ་པ་ཉོན་མོངས་པ་ཁ་མ་བྲི་བ་གཅིག་འདྲོངས་ན། ཀུན་ཀྱང་འདྲོངས་པའི་ཐབས་འབྱུང་སྟེ། གཅིག་ཁོ་ན་འདྲེན་པའི་ལུགས་ཀྱིས། རྒྱུ་དུག་ལྔའི་རྩ་བ་ཡང་གཏི་མུག་
མུན་ལྟར་སྲོས་པ་ཡིན་ཏེ། གང་ཟག་དེའི་ཀུན་གཞི་ནི་མེ་ལོང་ཡིན་ལ། སྒྲིབ་པ་ནི་གཡའ་ཡིན་ཏེ། དཔེར་ན་མེ་ལོང་གཡས་སྒྲིབ་ན། གཟུགས་བརྙན་མི་མཐོང་པ་ལ། 

ན་ཆུང་མ་ལྟ་བུའི་རྐྱེན་གྱིས། བྱིན་ཡང་ཡང་བྱས་ན། གཡའ་དག་ནས་གཟུགས་བརྙན་སལ་གྱིས་འབྱུང་བ་དང་འདྲ་བར། གང་ཟག་ཐ་མལ་པ་གཏི་མུག་གི་
མུན་པས་བསྒྲིབས་ནས། དོན་མི་ཤེས་པ་ལ་ཡང་སློབ་དཔོན་མན་ངག་ཅན་གྱི་རྐྱེན་གྱིས། སེམས་བསྐྱེད་ཅིང་ཤེས་པ་ཡང་སྦྱངས་ཡང་སྦྱངས་ན། ཤེས་རབ་ཀྱི་ཚད་སླེབས་ནས་འཁོར་
བའི་བོན་ཀུན་ནས་ཉོན་མོངས་པ་དང་། མྱ་ངན་ལས་འདས་པའི་བོན་རྣམ་པར་བྱང་བ་གཉིས་མེ་ལོང་གཡའ་དག་ནས་གཟུགས་བརྙན་བྱུང་བ་བཞིན་དུ། ཀུན་གཞིའི་སྒྲིབ་བྱང་
ཐམས་ཅད་གསལ་ཙམ་ན། མེ་ལོང་ལྟ་བུའི་ཡེ་ཤེས་བསྐྱེད་པ་སྐྱེས་ཞེས་དེ་ལ་བྱའོ། །གང་ཟག་ཐ་མལ་པ་འདོད་ཆགས་ལ་ཞེན་པ་རྣམས་ལ། བྱ་བ་ནན་ཏན་གྱིས་ཡེ་ཤེས་བསྐྱེད་
དེ། འཁོར་བའི་བོན་ཀུན་ནས་ཉོན་མོངས་པ་གཟུགས་དང་རྒས་འཆི་བ་ལ་སོགས་པ་སྤང་པར་བྱ་བ་ཡིན་ལ། མྱ་ངན་ལས་འདས་པའི་བོན་རྣམ་པར་བྱང་། སྦྱིན་པ་དང་ཤེས་རབ་ལ་
སོགས་ཏེ། ཕ་རོལ་དུ་ཕྱིན་པ་བཅུ་བླང་བར་བྱ་བ་ཡིན་ལ། བྱ་བ་ནན་ཏན་གཞན་ལས་མི་ཡེངས་པར་དོན་དེ་ལས་བསྐྱེད་ནས། ཡེ་བོན་ཉིད་ཀྱི་དབྱིངས་ལ། ཡེ་ཤེས་སེམས་ཉིད་ཀྱི་རིག་

པ། རང་ལ་རང་ཤར་བ་དེ་ལ་བྱ་བ་ནན་ཏན་གྱི་ཡེ་ཤེས་བསྐྱེད་པ་སྐྱེས་ཞེས་དེ་ལ་བྱའོ། །གང་ཟག་ཐ་མལ་པ་ཞེ་སྡང་གིས་གདུངས་པ་ལ། གཉེན་པོ་སོ་སོར་རྟོགས་པའི་ཡེ་ཤེས་བསྐྱེད་
དེ། བོན་སྤྱི་དང་རང་གི་མཚན་ཉིད་མ་འདྲེས་པར་སོ་སོར་གསལ་ཙམ་ན། །བདག་དང་གཞན་མེད་སྣོད་དང་བཅུད་མེད་པར། །སྒྱུ་མ་རྡུལ་གྱི་རང་བཞིན་དག་ཏུ་ཤེས་ཙམ་ན། །ཞེ་སྡང་མི་
བསྐྱེད་བྱམས་པ་ཆེན་པོར་འགྱུར། །དེའི་དུས་ན་སོ་སོར་རྟོགས་པའི་ཡེ་ཤེས་བསྐྱེད་པ་སྐྱེས་ཞེས་དེ་ལ་བྱའོ། །གང་ཟག་ཐ་མལ་པ་ཕྲག་དོག་ས་ལྟར་སྐྱེས་པའི་གཉེན་པོར་མཉམ་པ་ཉིད་
ཀྱི་ཡེ་ཤེས་གསལ་བར་བསྐྱེད་པ་ནི། འཁོར་བའི་བོན་དང་མྱ་ངན་ལས་འདས་པའི་བོན་མེད་པར་ནམ་མཁའ་སྟོང་པའི་ངོགས་བཞིན་སྣང་ལ་རང་བཞིན་མེད། དེ་དང་མཉམ་པ་ཤེས་རབ་
ལྡན་ཙམ་ན། །གཉིས་ཀྱིས་འཕྲ་མེད་སོ་སོར་ཆ་མི་འབྱུང་། །དོགས་པའི་སྐྱོན་སྤངས་ཡོན་ཏན་མཐའ་དག་རྫོགས། །དེ་ལྟ་བུའི་དྲོད་ཚད་སེམས་ཀྱིས་རྙེད་ཙམ་ན། །མཉམ་པ་ཉིད་ཀྱི་
ཡེ་ཤེས་བསྐྱེད་པ་སྐྱེ་ཞེས་དེ་ལ་བྱའོ། །གང་ཟག་ཐ་མལ་པ་ཚེ་གཅིག་ལ་རྟག་པར་གཟུང་། ཚེ་འཕོས་མ་ཐག་ཏུ་ཆད་པར་འཛིན་པའི་གཉེན་པོ་སྟོང་པ་ཉིད་ཀྱི་ཡེ་ཤེས་བསྐྱེད་པ་

ནི། མིང་དང་གཟུགས་ཀྱིས་བསྡུས་པའི་སྲིད་པ་ཐམས་ཅད་ཀུན། ཚད་གསུམ་བདེན་གཉིས་ཀྱིས་དངོས་སུ་གཞལ་ནས་སུ། ཀུན་རྫོབ་ཏུ་ནི་དངོས་རྣམས་ཞེན་པས་
དམ་པའི་དོན་དུ་ཆགས་པ་སྤངས་པས་མེད། གཉིས་ཀ་སེམས་ཀྱི་ཆས་ཟིན་མ་ཆགས་མ་ཡེངས་པས། སྟོང་པ་ཉིད་ཀྱི་ཡེ་ཤེས་བསྐྱེད་པ་སྐྱེས་ཞེས་དེ་ལ་བྱའོ། །དཔྱད་བུ་ལ་
སོགས་ཉན་པའི་འཁོར་རྣམས་ཀུན། །ཐུགས་ཀྱི་དཀྱིལ་ནས་ངེས་པའི་བཅུད་ཕྱུང་ནས། །སེམས་ཅན་འཁོར་བ་སྒྲལ་ཕྱིར་དོན་དུ་བསྟན་པ་ཡིན། །ཀུན་གཞིའི་དཀྱིལ་དུ་ཞེན་པ་གཟུངས་
སུ་ཟུངས། །དེ་སྐད་ཅེས་སྟོན་པས་བཀའ་སྩལ་ཏོ། །ཡབ་ཀྱིས་བསྟན་པ་ཙམ་གྱིས་སྲས་ཀྱིས་རྟོགས། འཁོར་རྣམས་ངོ་མཚར་ཆེ་ཞིང་ཤེས་རབ་གསལ་བ་བྲམ་ཟེའི་བུ་འགྱུར་བ་བློ་
གསལ་དེ་ལ་ངོ་མཚར་སྐྱེས། སྟོན་པའི་སྤྱན་སྔར་པུས་བཙུགས་ཐལ་སྦྱར་ཏེ། ཚིགས་སུ་བཅད་ནས་ཚིག་བཤད་སྨྲས་པའི་མདོ། སེམས་ཅན་སྤྱི་མཐུན་ལས་ཀྱི་བསོད་ནམས་
ཀྱིས། །སྟོན་པའི་རིན་ཆེན་སྐུ་ལས་ཡོན་ཏན་དཔལ་ཤར་བའི། །མཚན་བཟང་བློ་ལྡན་ངོ་མཚར་རྒྱལ་བུ་ལ། །དོན་དང་སྦྱར་ལ་བདག་གིས་མཚན་ཞིག་གདགས་ཟེར་ནས་མཚན་

བཏགས་པ། དཔྱད་བུ་ཁྲི་ཤེས་སུ་བཏགས་སོ། །དེ་ནས་ཡང་སྲས་ཀྱིས་ཡབ་ལ་ཞུས་པ། གཤེན་རབ་ལགས། རིག་པའི་བློ་རྩལ་ཆེ་བ་བྲམ་ཟེའི་བུས། བདག་ལ་དཔྱད་བུ་ཁྲི་ཤེས་སུ་
འདོགས་པ་དེ་ཅིའི་ཕྱིར་འདེགས་པ་ལགས། དེ་སྐད་ཅེས་ཡབ་ལ་ཞུས་སམ་གསོལ་པས། དེ་ལ་ཡང་ཡབ་ཀྱིས་བཀའ་སྩལ་པ། རིག་པའི་དཔྱད་ལམ་རྣོ་བས་དཔྱད། །སེམས་ཅན་
ཡོངས་ལ་བྱམས་པས་བུ། །དཔྱད་ལ་ཁྲི་སྡེ་མཁྱེན་པས་ཁྲི། །མ་ནོར་དོན་དམ་ཤེས་པས་ཤེས། །དེའི་ཕྱིར་ན་དཔྱད་བུ་ཁྲི་ཤེས་སོ། །དེ་སྐད་ཅེས་བཀའ་སྩལ་ཏོ། །དེ་ལ་སྲས་ཀྱིས་ཡབ་ལ་
གསོལ་པ། ཁམས་གསུམ་ལས་ཀྱིས་འཁོར་བའི་སྐྱེ་འགྲོ་སེམས་ཅན་འདི། །ཐར་ལམ་མི་ཕྱེད་སྐྱེས་དང་འཆི་ལ་རྟག་པར་སྣང་། །སྐྱེ་རྒ་ན་འཆི་སྡུག་བསྔལ་ཡུལ་དུ་རྒྱུན་བཅད་ནས། །
བླ་མེད་གོ་འཕང་དབྱིངས་སུ་སྒྲལ་ན་དོན་ཆེད་ཇི་ལྟར་བསྒྲལ། །དེ་སྐད་ཅེས་དཔྱད་བུས་ཡབ་ལ་གསོལ་ཏོ། །དེ་ལ་གཤེན་རབ་ཀྱིས་བཀའ་སྩལ་པ། ཁམས་གསུམ་ལས་ཀྱིས་འཁོར་
བའི་སྐྱེ་འགྲོ་སེམས་ཅན་འདི། །མ་རིག་རྨོངས་པའི་དབང་གིས་ཤེས་པ་ལོག་པར་འཁྲུལ། །ཞེན་པའི་འདོད་ལ་ཆགས་པས་ཐར་ལམ་ཕྱེད་པ་དཀའ། །སྐྱེ་བཞི་སྒྲལ་ཞིང་འཁོར་ལྔ་

བཅད་པ་ནི། །དབྱིངས་དང་ཡེ་ཤེས་མཁའ་ལ་མཉམ་པ་དང་། །ཐབས་དང་ཤེས་རབ་ཟུང་དུ་འབྲེལ་པ་དགོས། །དེ་སྐད་ཅེས་གསོལ་རབ་ཀྱིས་བཀའ་སྩལ་ཏོ། །དེ་ལ་ཡང་དཔྱད་
བུས་ཞུས་སམ་གསོལ་པ། སྟོན་པ་ལགས། ཁམས་གསུམ་ལས་ཀྱིས་འཁོར་བའི་སེམས་ཅན་འདི། སྐྱེ་རྒ་ན་འཆི་བཞི་ལས་བསྒྲལ་ན། དབྱིངས་དང་ཡེ་ཤེས་གཉིས་མཁའ་ལ་མཉམ་པ་དང་། ཐབས་དང་
ཤེས་རབ་གཉིས་ཟུངས་དུ་འབྲེལ་བ་འདི། ངེས་པར་དབྱེ་ཞིང་ཞིབ་པར་བཤད་པར་ཞུ། དེ་སྐད་ཅེས་ཡབ་ལ་གསོལ་ཏོ། དེ་ལ་ཡབ་ཀྱིས་བཀའ་སྩལ་པ། དཔྱད་བུ་དེ་ནི་འདི་ལྟར་རོ་འགྲོ་བ་སེམས་
ཅན་རྣམས་ཀྱི་དོན་བྱེད་ན། སྐད་ཅིག་མའི་ཕན་པ་དང་། རྒྱུན་དུ་ཞུགས་པའི་ཕན་པ་གཉིས་སོ། །རྒྱུན་དུ་ཞུགས་པའི་ཕན་པ་བྱེད་ན། དབྱིངས་དང་ཡེ་ཤེས་གཉིས་མཁའ་ལ་མཉམ་པ་ནི། བོན་
ཉིད་ཀྱི་དབྱིངས་འགག་པ་མེད་པ། དུས་གསུམ་དུ་མི་འགྱུར་བ། བདེར་གཤེགས་སྒམ་པོས་ཀྱང་མ་མཛད། སེམས་ཅན་སྒྲིན་པོས་ཀྱང་མ་བཅོས། ཁ་དང་གཏིང་མེད་པ། ཕྱོགས་དང་མཚམས་མེད་
པ། དཔེར་ན་ནམ་མཁའ་དང་འདྲ་སྟེ། སྟོང་ལ་ཡོངས་སུ་རྒྱ་མ་ཆད་པ། སྟོང་ལ་ཡོངས་སུ་རྒྱ་མ་འགགས་པ། སྟོང་ལ་ཡོངས་སུ་རྒྱ་མ་སྤངས་པ། སྟོང་ལ་ཡོངས་སུ་རྒྱ་མ་ནུབ་པ། སྣང་

ལ་དངོས་པོ་མ་གྲུབ་པ་དེ། བོན་ཉིད་ཀྱི་དབྱིངས་ཞེས་བྱ་སྟེ། ཡེ་ནས་གནས་པ་དེ་སེམས་ཀྱི་རིག་པས་ཤེས་པ་དེ་ནི། དབྱིངས་དང་ཡེ་ཤེས་གཉིས་མཉམ་ཞེས་དེ་ལ་བྱའོ། །ཐབས་དང་ཤེས་རབ་
གཉིས་ཟུང་དུ་འབྲེལ་བ་ནི། དཔེར་ན་ཤེས་རབ་ཀྱི་གསོས་ཀྱིས་འབྲུ་བཟའ་བར་དྲན་པ་ལ། ཐབས་གླང་པོ་དང་ཐོང་ལྕགས་འཆའ་བ་ལྟ་བུ་དང་། ཆུ་ལུད་དང་ཆུན་པ་ལྟ་བུའོ། །ཤེས་རབ་ཀྱི་
དབྱིངས་ཡེ་ཤེས་བླ་ན་མེད་པ་དེ་རྟོགས་པ་ལ། རྟོགས་སོ་བྱས་ནས་ཅི་ཡང་མ་སྤྱད་ན། བླ་ན་མེད་པ་དེ་ཐོབ་པར་མི་འགྱུར་རོ། །དེའི་ཕྱིར་ན་ཐབས་ཕ་རོལ་ཏུ་ཕྱིན་པ་བཅུ་ཚང་པར་སྤྱོད་དོ། །
དེ་ལྟར་འབྲེལ་ན་བླ་ན་མེད་པར་འགྱུར་རོ། །བདག་ཀྱང་རྩེར་ཆིབ་གཞན་ཀྱང་ལྷུན་གྱིས་གྲུབ། སེམས་ཅན་རྣམས་ལ་གདགས་པ་ཆེན་པོ་སྒྲུབ་པ་འགྲུབ་པའོ། །སྐད་ཅིག་མའི་གདགས་
པ་ནི། ཐང་དང་ཡུད་དང་ལོ་དང་ཟླ་བའོ། །འཁོར་བའི་སེམས་ཅན་རྣམས་ལ་འཕྲལ་གྱི་བར་ཆད་གཉིས་ཡོད་དེ། བགེགས་ཀྱིས་བར་དུ་གཅོད་པ་རྣམས་ལ་གཏོས་ཕན་ནོ། །ནད་ཀྱིས་
བར་དུ་གཅོད་པ་རྣམས་ལ་དཔྱད་ཀྱིས་ཕན་ནོ། །གཏོ་ལ་འབུམ་སྡེ་གང་དུ་སྨོས་པར་བྱས། གཏོ་བུ་འབུམ་སངས་ཤེས་རིག་བློ་ལ་བསྟན་པའོ། །དཔྱད་ལ་ཁྲི་སྡེ་དཔྱད་བུ་ཁྱོད་ལ་བསྟན། ནད་

ཀྱིས་བར་དུ་གཅོད་པའི་སེམས་ཅན་ལ། མ་ཡེང་བརྩོན་པར་དཔྱད་བུ་ཁྱོད་ཀྱིས་གྱིས། ལས་ཀྱིས་འཆད་ན་གཏོ་དཔྱད་གཉིས་ཀ་རྡུག །དེ་སྐད་ཅེས་སྟོན་པས་བཀའ་
སྩལ་ཏོ། །དེ་ལ་ཡང་དཔྱད་བུ་ཁྲི་ཤེས་ཀྱིས་ཞུས་སམ་གསོལ་པ། འཁོར་བའི་སེམས་ཅན་རྣམས་ལ་ནད་ཀྱིས་བར་དུ་གཅོད་པ་ལ། དཔྱད་ཀྱིས་ཕན་ལགས་ན། དཔྱད་དེ་དངོས་པོ་ངོ་བོ་ཇི་ལྟ་བུ་
ལགས། ནད་དེའི་དངོས་པོ་ངོ་བོ་ཅི་ལྟ་བུ་ཞིག་ལགས། གོ་ལམ་གསལ་བར་སྟོན་པས་བཤད་དེ་གསོལ། དེ་སྐད་ཅེས་དཔྱད་བུས་གསོལ་ཏོ། །དེ་ལ་སྟོན་པས་བཀའ་སྩལ་པ། རིག་པའི་དཔྱད་
བུ་ཁྲི་ཤེས་དང་། ཉན་པའི་འཁོར་རྣམས་ལུས་སེམས་ཐུད་ལ་ཉོན། ཞུས་པའི་དོན་དེ་བཤད་པ་འདི་ལྟར་རོ། །ནད་ཅེས་བྱ་བ་དངོས་པོ་ཁ་དོག་གཅིག་ཏུ་མ་ངེས་སོ། །རྒྱུ་ནི་གཏི་མུག་མ་
རིག་པ་ཉིད་ཅིག་ལས་མེད། དེས་ཁམས་གསུམ་འཁོར་བས་ནད་ཀྱི་རྒྱུ། དེ་ལས་གྱེས་པས་ཚ་གྲང་རྣམ་པ་གཉིས། ཚ་བ་མའི་རྒྱུ་ལ་གྲང་བ་ཕའི་རྐྱེན། དེ་ལས་གྱེས་པས་འདུ་
བ་རྣམ་པ་བཞི། རླུང་དང་བད་ཀན་མཁྲིས་པ་ཁྲག་དང་བཞི། འབྱུང་བ་ཆེན་པོ་བཞིའི་རྒྱུ་ལས་སྐྱེས་པ་ཡིན། རྐྱེན་ནི་རྣམ་ཤེས་(འཕེན་)འཆན་པས་བསྡུས་པའི་གཟུགས་ཀྱི་ཕུང་པོར་སྨིན། དེ་ལས་

གྱེས་པ་བཞི་བརྒྱ་རྩ་བཞིའོ། །རླུང་ལས་གྱུར་པའི་ནད་བརྒྱ་དང་། བད་ཀན་ལས་གྱུར་བའི་ནད་བརྒྱ་དང་། མཁྲིས་པ་ལས་གྱུར་བའི་ནད་བརྒྱ་དང་། ཁྲག་ལས་གྱུར་བའི་ནད་བརྒྱ་དང་། དེ་ལྟར་
བཞི་བརྒྱ་ཐམ་པའོ། །རྩ་བཞི་ནི་འདུས་པ་ཡིས་བྱ་སྟེ། ཡ་བ་བཅུ་དྲུག་ཟུང་ནི་བཞི་རུ་འདུས། རླུང་དང་བད་ཀན་དུ་ཡང་འདྲེ། རླུང་དང་མཁྲིས་པར་ཡང་འདྲེ། རླུང་དང་ཁྲག་ཏུ་ཡང་འདྲེ། དེ་ལྟར་
འདུས་པ་དེ་ནི་འདུས་པ་གཅིག་གོ། །དེ་བཞིན་དུ་བད་ཀན་དང་། མཁྲིས་པ་དང་། ཁྲག་དང་འདྲེས་པ་དེ་ནི་འདུས་པ་རེ་རེ་སྟེ། འདུ་བ་རྣམ་བཞི་འབྱུང་བ་བཞི་ལ་ཆ་མཉམ་སྟེ། སེམས་ཅན་
དང་པོ་སྐྱེས་ཀྱང་འདུ་བ་རྣམ་བཞིའི་རྒྱུ་ལས་སྐྱེས། བར་དུ་གནས་ཀྱང་དེ་ལ་གནས། །ཐ་མ་འཆི་ཡང་དེས་འཆི། །རླུང་གི་གཡོས་བ་འཕྱོ་བའི་ཁམས། །བད་ཀན་འབར་བ་མེའི་ཁམས། །
ཁྲག་ནི་བསྡུད་པ་ཆུའི་ཁམས། །མཁྲིས་པ་སྲ་ཐིག་སའི་ཁམས། །རྩ་བཞི་འབྱུང་བ་བཞི་ལ་རྒྱུ། །དར་གུད་ནམ་ཟླ་དུས་བཞིའི་ཁམས་ལས་འོང་། །དཔྱིད་ཟླ་གསུམ་ལ་གློ་བ་རླུང་
གི་རྩ་དར་ཞིང་རྒྱུའོ། །དབྱར་ཟླ་གསུམ་ལ་སྙིང་མེའི་རྩ་དར་ཞིང་རྒྱུའོ། །སྟོན་ཟླ་གསུམ་ལ་མཁལ་མ་ཆུའི་རྩ་དར་ཞིང་རྒྱུའོ། །དགུན་ཟླ་གསུམ་ལ་མཁྲིས་པ་སའི་རྩ་དར་ཞིང་

རྒྱུའོ། །རྣམ་པར་ཤེས་པ་ནི་དབུག་ལ་བརྟེན། གྲོད་ལ་གནས། ཁྲག་ལ་ཞོན་ནས་རྩ་ལ་རྒྱུའོ། །བཞི་བརྒྱ་རྩ་བཞི་བསྡུས་འདུས་ན་རྣམ་བཞིའོ། །འདུ་བ་རྣམ་བཞི་བསྡུས་ན་ཚ་གྲང་རྣམ་
གཉིས་སོ། །ཚ་གྲང་རྣམ་གཉིས་བསྡུས་ན་ལྷན་ཅིག་སྐྱེས་པའི་མ་རིག་པའོ། །མ་རིག་པ་ནི་ཁམས་གསུམ་འཁོར་བའི་ནད་ཀྱི་རྒྱུ་ཉིད་ཡིན། རིག་པའི་ཡེ་ཤེས་ཤར་ན་ནད་དང་གཏན་དང་
འབྲལ་བའོ། །ནད་ཀྱི་གཉེན་པོ་དཔྱད་ཀྱི་སྦྱོར་སྡེབ་བསྟན་པ་ལ། ཚ་བའི་ནད་ལ་བསིལ་བའི་སྨན་རྣམས་བཏང་ནས་སོས་པར་འགྱུར། གྲང་བའི་ནད་ལ་དྲོད་ཀྱི་སྨན་རྣམས་བཏང་ནས་
སོས་པར་འགྱུར་རོ། །རླུང་ནད་ཅན་ལ་མར་གྱི་སྙིང་པོ་བཟའ། །བུ་རམ་ནག་པོའི་འབྲས་བུ་གསུམ་བསྡུས་ལ། །རྒྱུན་དུ་བཏང་ནས་གཅིག་པུ་འདུག་ན་སོས། །བད་ཀན་ཅན་ནི་གྷི་ཏ་བཙོ་
མ་བསྟེན། །ཆུ་སྐོལ་སྒའི་ཐང་དང་རྒྱུན་དུ་བཏང་ན་སོས། །མཁྲིས་པ་ཅན་ནི་བ་མར་འོ་མ་བསྟེན། །བ་དམར་ངན་ཆུ་དག་དང་ཐང་སྐོལ་ནས། །རྒྱུན་དུ་བཏང་ན་ཉི་གྲིབ་མཚམས་སུ་
འདུག་ན་སོས། །ཁྲག་ནད་བད་གློ་འདྲེས་པ་ཙན་དན་སྨན་བདུན་བསྟེན། །མི་དྲག་མི་ཞན་རྨོ་བརྐོ་འགེལ་འབོགས་རྒྱུན་དུ་བྱས་ན་སོས། །རྩ་བཞི་རྒྱུན་དུ་དུས་སུ་རྒྱུ་ནི་ཤིན་ཏུ་

བཟང་པོའི་མཆོག །གཅིག་གི་མལ་ན་གཅིག་གི་དགྲ་རྒྱུ་ན། །ཤིན་ཏུ་ངན་པས་ཚེ་ལ་བར་ཆོད་འོང་། །བཞི་བརྒྱ་རྩ་བཞི་ཐམ་པ་འདུ་བ་རྣམ་བཞི་ཆ་འདྲེས་ཆ་ལས་བརྟག །འདྲེས་པ་གཅིག་
མཐོ་གང་ཡིན་སྔ་པ་གདུལ། །གཉིས་ཀ་དོ་མཉམ་སྨན་ཡང་སྙོམས་ལ་བཏང་། །བཞི་ཀ་འདྲེས་ན་ཤིན་ཏུ་ངན་པ་ཡིན། །སྨན་གྱི་དམ་པ་ཨ་རུ་རའི་ཚོགས་རྣམས་བསྲེས་ནས་བཏང་ན་ཕྱེད་
པ་སྲིད། །སྤྱིར་ན་དཔྱད་ཀྱི་རང་བཞིན་རིགས་པས་དཔྱད་ཅིང་ཟབ་པའོ། །སྐྱེས་བུ་གང་ཞིག་བསོད་ནམས་ལས་འཕྲོ་ཅན། །རིག་པའི་རྩལ་ཤུགས་ཐུན་མོས་མ་ཡིན་པ་ཡོད་པས། སྟོན་པའི་
ཞལ་ནས་གསུངས་པས། དཔྱད་ཀྱི་ལུང་འདི་ལ་དཔྱད་བུ་ལ་སོགས་ཉན་པའི་འཁོར་རྣམས་ཀུན། །ཤེས་པའི་རྩལ་སྦྱངས་ཤེས་རབ་སླེབས་ཙམ་ན། །བདག་དང་གཞན་མེད་རྒྱ་ལག་ཕྱེད་པར་ནུས་པར་
ངེས། །སྐལ་ལྡན་དད་ཆེན་སྦྱང་པའི་འཕྲོ་ཅན་ལ། །ཕྱི་རབས་འདྲེན་པའི་དཔལ་དུ་འོང་པས་ཡོངས་སུ་རྒྱ་ཆེར་སྤེལ། །རྣམ་པར་ཤེས་པས་བསྡུས་པའི་འབྱུང་བ་བཞིའི་ལུས། །རླུང་ལ་བརྟེན་པ་ཡིན་
པ་ཙམ་གྱིས་བརྒྱལ་འབོག་དུས་སུ་རྣམ་པར་ཤེས་པ་མི་འབྱུང་གནས་པའོ། །དྲོད་ལ་གནས་པ་ཡིན་པས་དྲོད་ཡལ་གྲངས་བའི་དུས་སུ་ལུས་དང་འབྲལ་བའོ། །ཁྲག་ལ་ཞོན་པ་ཡིན་པས་མགོ་

གཞུག་ཀུན་ཏུ་ཁྱབ་པའོ། །རྩ་ལ་རྒྱུ་བ་ཡིན་པས་དཔྱད་མཁན་རིག་པ་ཡིས་རྗེས་སུ་དཔག་པའི་ཚད་མས་སོ་སོར་འབྱེད་པའོ། །རྩ་རྒྱུ་མ་ནུས་པའི་དུས་སུ་ལུས་དང་
འབྲལ་དཀའ་འོ། །སྒོ་ལྔ་འགག་ནས་ཀུན་གཞི་ཉིད་ལ་སྨིན། ཡིད་དང་ཉོན་མོངས་གཉིས་རེས་མི་རྒྱུ་བའོ། །ཕྱི་ནས་སྙིང་གི་ཙི་ཏར་འདུས་ནས། འདུ་བ་རྣམ་བཞིའི་འཁོར་ལོས་བསྐོར་
ནས་འབྱིན་པའོ། །ལམ་ནི་གར་བྱུང་མ་ངེས་ཏེ། སྔོན་གྱི་འཕེན་བྱེད་ལས་ཀྱིས་འཕེན་པའོ། །དྲོད་ཡལ་རྣམས་དང་འགགས་དང་འགྲོགས་ནས་རྣམ་ཤེས་འཕྱན་ཏེ་འགྲོ། འབྲལ་ཀར་
སེམས་བསྐྱེད་ལེགས་ན་བག་ཆགས་དེ་གསལ་བས། བདེ་གནས་གཅིག་ཏུ་ལན་ཅིག་སྐྱེ་བར་ངེས། དེ་ཡང་ཤི་ཁའི་དབང་པོ་གསལ་དང་མི་གསལ་རྐྱེན་ལ་རག་པའོ། །སྔོན་གྱི་འཆི་
ཁར་སྨོན་ལམ་བཟང་པོ་བཏབ་ན་གསལ། དམོད་པ་བོར་ན་འཐིབ་ཏེ་འགྲོ། འགྲོ་བའི་དོན་ལ་དགོངས་པའི་དཔྱད་བུ་ཁྲི་ཤེས་དང་། སྐལ་ལྡན་དད་ཆེན་ཉན་པའི་འཁོར་རྣམས་ཀུན། ངེས་
ཚིག་བསྟན་པ་ཡིན་གྱིས་སེམས་ཀྱི་དཀྱིལ་དུ་ཞོག །དེ་སྐད་ཅེས་གཤེན་རབ་ཀྱིས་བཀའ་སྩལ་ཏོ། །ཐབས་དང་ཤེས་རབ་ལས་འགྲོ་བའི་དོན་དུ། གཤེན་རབ་ཀྱིས་སྲས་སྤྲུལ་པའི་ལེའུ་

སྟེ་བརྒྱད་པའོ།།      །།གཡུང་དྲུང་ལྷའི་སྐད་དུ་ན། ཁ་ར་ཁྲི་ཏྲི་སངས་ནེ་རམ། གང་ཟག་མིའི་སྐད་དུ་ན། ལྷ་གཤེན་སྲིད་པ་གཤེན་རབ་སྟོང་ལ་ཕྱག་འཚལ་བའི་ལེའུའོ། །དེའི་དུས་དེའི་ཚེ་ན། 
སྟོན་པ་གཤེན་རབ་མི་བོ་ནི། གནས་མཆོག་དམ་པ་འོལ་མོ་ལུང་རིང་གི། རྩྭ་མེ་ཏོག་སྣ་ཚོགས་ཀྱི་ཚལ་ན། སྲས་གཏོ་བུ་འབུམ་སངས་དང་ཐེ་ཚོམ་གཅོད་ཅིང་བཞུགས་ན། འཇིག་རྟེན་
གྱི་ལྷོ་ཕྱོགས་ཀྱི་གླིང་ན། ཤིན་ཏུ་ཡང་སྙན་པའི་སྒྲ་གྲག་གོ། །དེའི་རྟིང་ལ་རབ་ཏུ་ཡང་གསལ་བའི་འོད་བྱུང་ངོ་། །དེའི་རྟིང་ལ་ངོ་མཚར་དུ་ཆེ་བའི་མི་ཞིག་ལ། འཁོར་མང་པོས་བསྐོར་ནས་བྱུང་
ངོ་། །དེ་ནས་སྟོན་པ་གཤེན་རབ་མི་བོ་མེ་ཏོག་གི་གླིང་ལ་བཞུགས་པའི་སྤྱན་ལམ་དུ་ཕྱིན་ཏོ། །དེ་ནས་མི་དེ་རྣམས་ཀྱིས་སྟོན་པ་གཤེན་རབ་ལ་བསྐོར་བ་བྱས། ལྷ་ཕྱག་བཙལ། མེ་ཏོག་
གཏོར་ནས་ཞུས་པའི་མདོ། སེམས་ཅན་དཔལ་མགོན་མིའི་མཆོག །སྟོན་པའི་སྒྲོན་མ་སྐྱེས་བུའི་ཕུལ། །རྣམ་པ་ཐམས་ཅད་མཁྱེན་པའི་ཐུགས། །མ་ངེས་ཅིར་ཡང་སྤྲུལ་པའི་སྐུ། །
ཞལ་མཐོང་ཞུ་བའི་དོན་ཆེད་ནི། །བདག་ནི་རྒྱལ་པོ་དཔོའི་རིགས་བགྱི་བ་ཞིག་ལགས་སོ། །མིང་ནི་དཔོ་རྒྱལ་འབར་བའི་སྒྲོན་མ་ཅན་བྱ་བ་ལགས་སོ། །ཡུལ་ནི་ཁྲི་དང་འབྱམས་པའི་

གླིང་བགྱི་བ་ལགས་སོ། །མཁར་ནི་ཤོད་པ་རྩིགས་པའི་རྩེ་བགྱི་བ་ལགས་སོ། །གྲོང་ཁྱེར་ནི་ལྷུན་གྲུབ་འདུས་པ་བགྱི་བ་ལགས་སོ། །ཡུལ་དེ་ནི་ཤིན་ཏུ་བཀྲ་ཤིས་པའི་
ཡུལ་ཞིག་ལགས་སོ། །མཁར་དེ་ནི་རབ་ཏུ་ཉམས་དགའ་བའི་མཁར་ཞིག་ལགས་སོ། །གྲོང་ཁྱེར་དེ་ནི་འདོད་པ་ཀུན་ཚང་བ་ཞིག་ལགས་སོ། །ཡུལ་དེ་ན་འདོད་པ་ཀུན་ཚང་ཡང་། ལས་
ལ་བཟང་ངན་རྣམ་པ་གྲངས་མང་ཡང་། ཤིན་ཏུ་ཡང་བཟང་ལ་དད་པ་ཞིག་ལགས་སོ། །སྡིག་པ་ནི་ཅི་ཡང་མི་བྱེད། དགེ་བ་ནི་ཉམས་སུ་ལེན་པ་ཞིག་ལགས་ན། ཡུལ་དེའི་ནུབ་
ཕྱོགས་ཀྱི་གླིང་ན། རྒྱལ་པོ་འཕྲ་མོ་ཁྲི་འོད་ཞེས་བགྱི་པ་ཞིག་ལ། རྒྱལ་བུ་ཁྲི་ཤང་ཞེས་བགྱི་བ་ཞིག་སྐྱེས་པ་འཆི་བའི་ནད་ཀྱིས་བཏབ་སྟེ། འདུ་བ་རྣམ་པ་བཞི་དུ་ནས་ན་བ་ལ་
ཅི་བགྱིས་ཅིས་མ་ཕན་ནས། ཤིན་ཏུ་མོ་རྣོ་བའི་མོ་མ་སྡིང་ང་སྡིང་ལོམ་ཞེས་བགྱི་བ་ཞིག་གིས་ཡང་ནས་ཡང་དུ་མོ་བཏབ་པས་ཀྱང་མ་རུང་། བོན་པོ་ཐམས་ཅད་ཀྱིས་གཏོ་བྱས་
པས་ཀྱང་མ་ཕན། དུས་དེ་ན་མོ་མ་དེ་ན་རེ། འདི་ལ་ནི་སྙིང་དང་འདྲ་བའི་བྲན་ཕྲུག་ཁྲི་ཤེས་བྱ་བ་འདི། རྒྱལ་བུ་དང་སྐྱེས་པའི་དུས་ཀྱང་གཅིག །རྒྱལ་བུ་མི་ན་ཙམ་ན་རོལ་མོ་ཡང་

སྤྱི་ལ་བྱེད་པ་འདི་འདི་གླུད་དུ་གཏོང་ན་ནི། རྒྱལ་བུ་རུང་སྟེ་མཆིའོ། །ཞེས་ཟེར་ནས་མོས་བཟུང་ངོ་། །དེ་ལ་རྒྱལ་བུ་ནད་པས་མཆིད་ནས། འཁོར་བའི་ལུས་འདི་ནམས་ཀྱང་མི་རྟག་ངེས། རྒྱུ་
ལས་བྱས་པའི་གཟུགས་ནི་ཅིས་ཀྱང་རྐྱེན་གྱིས་འཇིག །འདུ་བ་ནད་ཀྱིས་ཟིན་པས་བདག་ནི་ནམས་ཀྱང་འཆི། དེ་ལྟ་བུའི་ཚིག་ནི་རྣ་བར་མ་གྲག་ཅིག །ནད་པ་ནི་ཤིན་ཏུ་ཡང་མ་
དགའ་འོ། །དེ་ལ་ཕའི་མཆིད་ནས། ལེགས་པར་ཁ་ནར་རུང་སྟེ་མཆི་ན། བྲན་ཕྲུག་སྡུག་པ་འདི་ཡང་གླུད་དུ་ཅི་སྟེ་མི་བཏང་ལགས། རྒྱལ་བུ་རུང་ན་བདག་ཀྱང་གླུད་དུ་མཆི་བ་ཙམ། དེ་ལ་
མའི་མཆིད་ནས། བདག་གི་བུ་འདི་དྲག་པོའི་ནད་ཀྱིས་བཟུང་། ཅི་བྱས་ཅིས་མ་ཕན་པས་བྲན་ཕྲུག་བཏང་བ་ལས། ཡང་ཕས་སྨྲས་པ། མོ་མ་ལགས། ལེགས་པར་ཕན་པར་ངེས་ན་ཅི་
སྟེ་མི་བཏང་ལགས། བྲན་ཕྲུག་བཏང་ནས་རྒྱལ་བུ་མ་སོས་ན། ཤིན་ཏུ་ཡང་མི་རུང་བ་ལགས་སོ། །ཡང་མོ་མས་སྨྲས་པས། གླུད་དུ་གཏོང་ཤེས་པའི་བོན་པོ་ཞིག་ཚོལ་ཅིག །ང་ལ་ཡོན་
དུ་ནོར་ཕྱེད་ཟས་ཕྱེད་བྱིན་ཅིག །རྒྱལ་བུ་རུང་སྟེ་འོང་གིས་མཆིའོ། །དེར་བོན་པོ་རྨད་བཏང་ནས་བཙལ་བས། ཡུལ་ཤོད་པ་ཁྲོམ་རྒྱང་བྱ་བ་ཞིག་ན། ཆུ་སྨད་ཀྱི་བོན་པོ་གཤེན་ཐང་

མ་བསམ་གཏན་ལ་ཞུས་པས། གཤེན་དེའི་ཞལ་ནས། ཁམས་གསུམ་སེམས་ཅན་མཉམ་པའི་ཆ་ལ་མ་འཇོག་པར། གཅིག་བསད་གཅིག་གསོ་བྱ་བའི་
བོན་ནི་བདག་གིས་མི་ཤེས་སོ། །དེ་ནི་ལོག་པར་གོལ་བས་བྱ་རུ་མི་རུང་ངོ་། །གསུངས་ནས་མ་གནང་ངོ་། །ཡང་རྒྱལ་ཁམས་སུ་རྨད་བཏང་ནས་བོན་པོ་བཙལ་བས། ཡུལ་ཤེལ་ཕུ་རྩེ་
རམ་བྱ་བ་ན། སྤ་གྱིམ་ཤང་གོང་གོང་བྱ་བ་ཞིག་ལ་ཞུས་པས། གཤེན་དེའི་ཞལ་ན། རྒྱལ་ཁམས་ན་ཡང་མི་གླུད་དུ་གཏོང་བ་ང་མ་ཡིན་པ་ཕྱི་མས་མི་ཤེས་སོ། །ངས་གཏོང་ན་རྒྱལ་
བུ་ཡང་སོས་ཏེ་འོང་ངོ་། །བདག་ལ་ཡོན་དུ་ཡུལ་ཞིང་སྣེའུ་འཕྲང་གིས་ཆོད་ལ་བྱིན་ཅིག་ཟེར་རོ། །དེ་ནས་ཡུལ་ཞིང་དང་སྣེའུ་འཕྲང་ཁས་བླངས་ནས་སྤྱན་དྲངས་སོ། །ཡུལ་དེ་ན་ཤིན་ཏུ་
ཡང་གླེན་པ་མུ་ལྟོ་བ་སྤྲང་པོ། གྷ་ཧ་དྷ་ནག་པོ་བྱ་བ་ཞིག་བོས་ནས། ཟས་ཞིམ་པོ་བྱིན་ནས་ཤན་པར་སྐོས་སོ། །དེ་ནས་དེ་རྣམས་ནད་པའི་སྔས་སུ་འཚོགས་སོ། །བྲན་ཕྲུག་ཁྲི་
ཤེས་རྒྱལ་བུ་ནད་པའི་སྔས་སུ་ནད་གཡོག་བྱེད་པ་ནི། མོ་མས་ཙིར་གྱིས་བཟུང་ནས་སྨྲས་པ། ད་གསང་དུ་མེད་དོ་ཁྱོད་ཀྱི་ཇོ་བོ་ཤིན་ཏུ་གཅེས་པའི་རྒྱལ་བུ་འདི། ནད་དམ་པོས་ཟིན་

པས་ངས་མོ་བཏབ་པས་ནི། གཞན་ཅིས་ཀྱང་མ་ཕན་པས། ཁྱོད་བྲན་སྙིང་དང་འདྲ་བ་ཡིན་པས། གླུད་དུ་བཏང་ནས་ཤ་རྗེས་བྱས་ན། རྒྱལ་བུ་འདི་སོས་ཏེ་འོང་བས། སྲན་སྐྱེད་ཅིག་
གསོད་པ་ཡིན་ཟེར་ཏེ། བྲན་ཕྲུག་རིལ་གྱིས་བཀྱིགས་སོ། །བྲན་ཕྲུག་གིས་སྨྲས་པ། བདག་ཀྱང་སྔོན་ནས་ལས་ངན་གཅིག་པུ་བྱས་སམ། ད་ལྟ་སྡུག་བསྔལ་ཤ་ཁྲག་ལུས་འདི་བླངས། 
རྒྱལ་བུ་སོས་པར་ངེས་ན་བདག་ཀྱང་ཤ་རྗེས་མཛོད། འོས་པ་ཙམ་ན་དམེ་རུ་མི་འགྱུར་རམ། ངན་བུ་མ་གསད་བཀྱིགས་པ་བཏང་པར་ཞུ། དེ་ལ་ཡང་རྒྱལ་བུ་ནད་པས་སྨྲས་པ། བདག་
ཀྱང་སྔོན་ཡང་སྡིག་ཚོགས་ཆེ་འམ་སེམས་ཅན་ལུས་སུ་སྐྱེས། ད་ཡང་ངན་སོང་རྒྱུད་དམ་ལས་ངན་འདི་ལྟ་བུ་མཐོང་། ང་ནི་ནམ་ཡང་མི་འཚོ་འཆི་བ་ཡིན། འོན་ནོ་འོན་ནོ་
བྲན་ཕྲུག་འདི་མ་གསད་ཕར་ཐོངས། དེ་ལ་མས་སྨྲས་པ། རྒྱལ་བུ་ཤི་ན་བྲན་གྱིས་ཅི་ཞིག་བྱ། བྲན་ཕྲུག་གསད་ནས་ཤ་བརྗེས་བྱས་པ་ན། རྒྱལ་བུ་མྱུར་བར་ལ་འུར་སོས་ཏེ་འོང་། 
སོས་ན་བྲན་གཡོག་མང་བར་འཕྲལ་ལ་རྙེད། ད་ནི་བྲན་ཕྲུག་གླུད་དུ་ཐོངས་ཤིག་ཟེར། ཡང་རྒྱལ་བུ་ནད་པས་སྨྲས་པ། ཕ་མ་ངན་པ་བདག་ལ་ཕན་དུ་རེ་བ་དང་། མོ་བོན་

སྙོན་པ་ཟ་འདོད་བྱེད་པ་དང་། འགའ་ཧ་དྷ་ནག་པོ་ཤིན་ཏུ་གླེན་པ་དང་། བྲན་ཕྲུག་གདུག་པ་དབང་རྒུ་མེད་པ་དང་། འདི་རྣམས་འདུས་ནས་ཅི་ལྟ་བུའི་ལས་ཀྱང་བྱེད་ཟེར་ནས། 
བྲན་ཕྲུག་ལ་འཇུར་ནི་ནད་ཀྱིས་ཉམས་ཐག་པས་མ་ནུས། མིག་མི་ལྟ་བར་མགོ་རིལ་གྱིས་བཏུམས་ནས་མལ་དུ་ཉལ་ལོ། །དེར་ཕ་མ་དང་མོ་བོན་དང་། གྷ་ཧ་དྷ་ནག་པོ་རྣམས་
ཀྱིས་བྲན་ཕྲུག་རྒྱལ་བུ་ཕོགས་དགུ་བསྐོར་ནས། འདྲེལ་སྟབས་ཏེ་སྒོར་ཁུར་ནས་ཁྱེར་རོ། །དེ་ནས་ཐང་ལ་ཕྱིན་ནས། བྲན་ཕྲུག་བཀྱིགས་པ་བཏང་ནས། མོ་མས་རྐང་པ་འཐེན། བོན་པོས་
ལག་པ་བཟུང་ངོ་། །གྷ་ཧ་དྷ་ནག་པོས་སྲོག་ཁ་ཁུང་ཁ་ཕྱེ་ནས་སྙིང་ཕྱུང་ངོ་། །དེ་མོ་བོན་གཉིས་ཀྱི་ཤ་ཕྱོགས་བཞི་ཀུན་ཏུ་གཏོར་རོ། །དེ་ནས་སླར་ཁྱིམ་དུ་ཕྱིན་ཙམ་ན། རྒྱལ་བུ་ནད་
པ་ཡང་ཤི་ནས་སྣང་ངོ་། །མོ་བོན་ཡང་ཤིན་ཏུ་ངོ་ཚ་ལ་སྐྱེངས་སོ། །རབ་ཏུ་ངོ་ཚ་ལ་སྐྱེངས་སོ། །དེ་ལྟར་སྐྱེངས་པའི་རང་བཞིན་གྱིས་ཕ་མ་དང་མོ་བོན་བཞི་ལྕིབས་ཏེ་ཐལ་ལོ། །དུས་དེར་བྲན་
ཕྲུག་གི་ཕ་མ་གཉིས་ཀྱིས་གྷ་ཧ་དྷ་ནག་པོ་བསད་ནས་སྙིང་ཕྱུང་ངོ་། །སྟོན་པའི་སྒྲོན་མ་གཤེན་རབ་མི་བོ་ལགས། འདི་ལྟ་བུའི་ལས་དང་སྤྱོད་པ་བྱུང་ལགས་ན། རྒྱུ་དང་འབྲས་བུ་ཇི་

ལྟ་བུ་ཞིག་ལགས། རྣམ་པ་ཐམས་ཅད་མཁྱེན་པས་བཤད་དེ་གསོལ། དེ་སྐད་ཅེས་རྒྱལ་པོ་འབར་བའི་སྒྲོན་མ་ཅན་གྱིས་ཞུས་སོ། །དེ་ལ་གཤེན་རབ་ཀྱིས་བཀའ་སྩལ་པ། རྒྱལ་པོ་
འབར་བའི་སྒྲོན་མ་ཅན་གྱིས་ཞུས་པ་ནི་ཤིན་ཏུ་ཡང་ལེགས་སོ། །རབ་ཏུ་ཡང་ལེགས་སོ། །དེ་ནི་འདི་ལྟར་རོ། །སེམས་ཅན་ལས་ཀྱིས་འཆི་བ་ཡིན། སེམས་ཅན་ལས་ཀྱིས་སྐྱེ་བ་ཡིན་ནོ། །
སྐྱེ་འཆི་ལས་ཀྱིས་དབང་ཆེ་བ་ནི་མ་རྟོགས་པས། སྡིག་པ་དེ་ཡི་དང་པོ་རྩ་བ་ནི་མོ་མས་ལེན་ནོ། །དེ་ནས་བོན་པོས་ལེན་ནོ། །དེ་ནས་མས་ལེན་ནོ། །དེ་ནས་ཕས་ལེན་ནོ། །དེ་ནས་
གྷ་ཧ་དྷ་ནག་པོས་ལན་ནོ། །དེ་ནས་བྲན་ཕྲུག་གི་ཕ་མ་གཉིས་ཀྱིས་ལེན་ནོ། །ད་ཡང་ཤིན་ཏུ་ཡང་སེམས་ཅན་ཀུན། མ་མཐོང་བར་མཐོང་བྱ་བ་དང་མི་ཤེས་པར་ཤེས་བྱ་བ་ནི་ཤིན་
ཏུ་སྡིག་ཆེ་བ་ཡིན་ནོ། །ངས་སོང་གསུམ་དུ་ཡང་གདོན་མི་ཟ་བར་སྐྱེ་བར་ངེས་སོ། །སྡུག་བསྔལ་དམྱལ་བ་རྣམས་ཀྱང་ཉམས་སུ་མྱོང་བར་ངེས་སོ། །དེ་སྐད་ཅེས་གཤེན་རབ་ཀྱིས་བཀའ་
སྩལ་ཏོ། །རྒྱལ་པོ་འབར་བའི་སྒྲོན་མ་ཅན་གྱིས་པུས་མོ་བཙུགས། ཐལ་མོ་སྦྱར། ལྷའི་མེ་ཏོག་པདྨ་དཀར་པོ་ཕུལ་ནས་ཞུས་པའི་མདོ། སྟོན་པའི་སྒྲོན་མ་གཤེན་རབ་མི་བོ་

ལགས། རྣམ་པ་ཐམས་ཅད་མཁྱེན་པ་ཉིད་ལ་སེལ་གསལ་ལགས་ན། ཤི་བ་བསད་པ་གཉིས་ག་ན་སྐྱེས་ཏེ་འདུག་པ་ལགས། ཕ་དང་མ་གཉིས་གང་ན་སྐྱེས་ཏེ་འདུག་པ་
ལགས། མོ་མ་དང་བོན་པོ་གཉིས་ག་ན་སྐྱེས་ཏེ་འདུག་པ་ལགས། གྷ་ཧ་དྷ་ནག་པོ་ག་ན་སྐྱེས་འདུག་པ་ལགས། བྲན་ཕྲུག་གི་ཕ་མ་གཉིས་ག་ན་སྐྱེས་ཏེ་འདུག་པ་ལགས། དེ་སྐད་
ཅེས་རྒྱལ་པོ་འབར་བའི་སྒྲོན་མ་ཅན་གྱིས་གསོལ་ཏོ། །གཤེན་རབ་ཀྱིས་བཀའ་སྩལ་པ། ཤིན་ཏུ་དགེ་ལ་དད་པའི་རྒྱལ་པོ་འབར་བའི་སྒྲོན་མ་ཅན། ལུས་ཀྱང་ཐུད་ལ་ཡན་ལག་གསུམ་
པུས་མོ་ཚུགས་ལ་ཐལ་མོ་སྦྱོར། དབང་པོ་མ་ཡེངས་བརྟན་པར་ཉོན། རྒྱུ་འབྲས་བདེན་པའི་བོན་བཤད་ཀྱིས་གསུངས་ཏེ། གཤེན་རབ་ཀྱིས་བཀའ་སྩལ་པ། དེ་ནི་འདི་ལྟར་རོ། །དེ་རྣམས་ནི་
བསམ་པ་བཟང་ངན་གྱིས། གནས་མཐོ་དམན་སྐྱིད་སྡུག་ཏུ་སྐྱེས་ཏེ་འདུག་གོ། །རྒྱལ་བུ་ཁྲི་ཤང་ནི་བསམ་པ་བཟང་སྟེ་ཤི་ཀར་ང་རུང་དུ་འདོད་ནས། བྲན་ཕྲུག་གསད་ན་ཡང་གསད་མི་
མནོ་བར། ང་ཤིར་མ་འདོད་པས་བྲན་ཕྲུག་འདི་གསོད་པ། བྲན་མ་ཤི་བར་ང་ཤི་འོ་ཆོག་སེམས་པའི་བསམ་པ་བཟང་པོ་དེས། ཤི་མ་ཐག་ཏུ་འདོད་པ་ཚང་པའི་འཇིག་རྟེན་བྱ་བར་སྐྱེས་

ཏེ། འདོད་པ་སྣ་ཚོགས་པ་དང་ལྡན་པ་སུམ་ཅུ་རྩ་གསུམ་གྱི་ལྷར་སྐྱེས་སོ། །བྲན་ཕྲུག་ཁྲི་ཤེས་ནི་བསམ་པ་བཟང་སྟེ། ཤི་ཁར་ཇོ་བོ་རྒྱལ་བུ་འདི་མ་ཤི་ན། ང་བསད་ན་ཡང་བསད་
མནོ་པའི་བསམ་པ་བཟང་སྟེ། ང་མ་བསད་ན་རྒྱལ་བུ་ཤི་ན་མི་སེམས་པའི་བསམ་པ་བཟང་པོ་དེས། སྣང་གསལ་ཆེ་བའི་འཇིག་རྟེན་བྱ་བ། ཤིན་ཏུ་ཡང་དགའ་བ་དང་ལྡན་
པའི་དགའ་ལྡན་པའི་ལྷར་སྐྱེས་སོ། །རྒྱལ་བུ་ཁྲི་ཤང་གི་ཕ་ནི་དང་པོ་ཡང་བསམ་པ་འབྲིང་ཙམ་དུ་འདུག་སྟེ། ངའི་བུ་མ་ཤི་ན་བྲན་སྙིང་རྗེ་ཡང་གཏོང་ངོ་སེམས་ལ། བུ་ལ་མ་ཕན་ན་
བྲན་ལ་སྙིང་རྗེ་བས། བསམ་པ་འབྲིང་ཙམ་མོ། །ཤི་ཀར་ཡང་མོ་བོན་སྙོན་པ་འདི་ཀུན་མ་ཡིན་ན་བྲན་ཕྲུག་འདི་མ་བསད་ན། ངའི་བུ་ཡེ་འཆི་ཡང་། ཞག་འགའ་ཟླ་འགའ་ཐུབ་
པ་སེམས་པ་དང་། ང་རྒས་ཁར་བུ་ནི་ཤི་རང་ནི་རྒྱལ་སྲིད་ནི་མིས་འཁྱེར། གསོན་ན་ཅི་སྐྱིད་མནོས་ཤི་བས་དམྱལ་བ་ཆུ་བུར་ཅན་དུ་སྐྱེས་སོ། །ལུས་པོ་གཅིག་ལ་མགོ་བོ་གཉིས་
ཡོད་པའི་གླང་ཞིག་ཏུ་སྐྱེས་ཏེ། དར་དཀར་གྱི་རལ་གུ་གོན་པའི་ཁྱེའུ་ཅིག་གིས་མགོ་བོ་གཅིག་ལ་སྐྱོབ་བོ། །མགོ་གཅིག་ལ་ལྕགས་ཀྱི་ཁྱེའུས་ལྕགས་ཀྱི་ཐོ་བ་ལག་པ་གཡས་

ན་ཐོགས་པས་བརྡེག །ལྕགས་ཀྱི་སྐམ་པས་ལྕེ་ནས་གཅུ་ཞིང་འཐེན་ནོ། །དེ་ལྟར་ཤིན་ཏུ་སྦྱོང་བར་སྣང་ངོ་། །ཁྲི་ཤང་གི་མ་ནི་དང་པོ་ཡང་བསམ་པ་ངན་ཏེ། ང་ཡི་བུ་ལ་
ཕན་ན་བྲན་ཤི་ན་ཡང་ཤི་མ་ཕན་ན་ཡང་སེམས་ལ་མི་འགྱོད་པས། ལ་འུར་བྲན་གསད་པར་དགའ་བ་དང་། ཤི་ཀར་ཡང་ང་ལ་འུར་ཤི་ན་བུ་དང་འགྲོགས་སུ་ཡོད་སེམས་ནས་ཤི་བས། 
དམྱལ་བ་ངུ་འབོད་ཀྱི་འཇིག་རྟེན་དུ་སྐྱེས་སོ། །བུད་མེད་ཀྱི་ལུས་ལ་སྤྱང་ཀུའི་མགོ་བོ་ཅན་དུ་སྐྱེས་སོ། །དེ་ལ་སྡུག་བསྔལ་གྱི་ཚད་ནི་དམྱལ་བ་ངུ་འབོད་ཀྱི་གནས་ན། སྡོང་པོ་ལ་ལྕགས་
ཀྱི་སོག་ལེ་ཁ་དགུ་སྐྱེས་པའི་རྩེ་མོ་ན། བུ་འདུག་པ་མཐོང་ནས། ཤིན་ཏུ་གདུངས་ནས་ངུ་ཞིང་ཁར་འཛེགས་པས། ལྕགས་ཀྱི་ལོག་ལེས་ཤ་དང་ལྤགས་པ་ཁམ་ཚད་རེ་རེ་ཁྱེར་རོ། །
ཁར་ཕྱིན་ནས་བལྟས་པས་བུ་མེད་དོ། །ཡང་སྡོང་པོའི་རྩ་བ་ན་བུ་འདུག་པ་མཐོང་ནས། མར་བབས་པས་སོག་ལེའི་ཁ་གྱེན་དུ་བལྟས་ནས་ཤ་དང་ལྤགས་པ་ཁམ་ཚད་རེ་རེ་ཁྱེར་རོ། །རྩ་བར་
ཕྱིན་ནས་བལྟས་པས་བུ་མེད་དོ། །ཡང་སྡོང་པོའི་ཁ་ན་བུ་འཐུག་པ་མཐོང་ནས། ཡང་ཁར་འཛེགས་གོ། །ངུ་ཞིང་འབོད་དོ། །བུ་འདུག་པ་ལྟ་བུ་མ་ཡིན་ཏེ། མ་རང་གི་ལས་ཀྱིས་དབང་གིས་

བུར་མཐོང་བའོ། །དེ་ལྟར་ཤིན་ཏུ་སྦྱོང་བར་སྣང་ངོ་། །བོན་པོ་ནི་དང་པོ་ཡང་བསམ་པ་ངན་ནས། ཟ་འདོད་པའི་དབང་གིས་མི་ཤེས་པར་ཤེས་བྱས། བར་དུ་ཡང་རྒྱལ་བུ་ནི་སོས་ན་རྔན་ཡོན་
བཟར་ཡོད་ལ། མ་སོས་ན་རྔན་ཡོན་མེད་པས་བརྫུན་བྱས་ཤིང་ཤ་བཀྲལ་བྱས་པ་དང་། ཐ་མར་ཡང་ང་ཡོས་ཁུར་གྱིན་བོན་བྱེད་ཅིང་ཟས་ཚོལ་བ་ལ། རྒྱལ་བུ་ནད་པ་མ་སོས་ཕ་ལོག་
དུ་ཕ་དང་མ་ཡང་ལྕེབས་ནས་ཤི། བྲན་ཕྲུག་ཀྱང་གསད། ད་ང་ལ་ཁུར་བ་དང་བོན་བྱེད་པ་ནི་སུ་འོང་སེམས་ནས་ལྕེབས་ཏེ་བས། དམྱལ་བ་ཐིག་ནག་གི་འཇིག་རྟེན་དུ་སྐྱེས་སོ། །
སྦྲུལ་མགོ་གསུམ་པ་ཞིག་གི་ལུས་བླང་ནས་འདུག་གོ། །དེ་ལ་སྡུག་བསྔལ་གྱི་ཚད་ནི་མགོ་གཅིག་ལ་ལྕགས་ཀྱང་སོག་ཆེན་གྱིས་འདྲ། མགོ་གཅིག་ལ་ལྕགས་ཀྱི་ཐོ་
ཆེན་གྱིས་བརྡེག་མགོ་གཅིག་ལ་ལྕགས་ཀྱི་གཟེར་ཆེན་གྱིས་འདེབས། གཞུག་མ་ཆུར་སྐོལ། རྐེད་པ་མེར་བསྲེག །དེ་ལྟར་ཤིན་ཏུ་སྦྱོང་བར་སྣང་ངོ་། །མོ་མ་ནི་དང་པོ་ཡང་
བསམ་པ་ངན་ནས། མ་མཐོང་པར་མཐོང་བྱས། ཟ་འདོད་པའི་དབང་གིས་བྲན་བཏང་ཕན་དུ་རེ་ནས། སྲོག་གཅོད་པའི་སྦྱོར་བ་བྱས། བར་དུ་ཡང་རྒྱལ་བུ་སོས་ན། ཟས་འོང་པས་བྲན་

རྐང་པ་འཐེན་ནས་བསད། ཐ་མར་ཡང་ངས་མ་མཐོང་དགུ་མཐོང་ནས། རྒྱལ་བུ་སོས་པར་མ་མཐོང་། ཕ་ལོག་ཏུ་བྲན་ཕྲུག་ཀྱང་བསད། ཕ་མ་ཡང་ཤི་བོན་པོ་ཡང་ངས་ཚོལ་དུ་
བཅུག་པ་ཡང་ཤི་བས། འདུག་ཀྱང་མོ་འདེབས་པ་ནི་སུ་ཡོད། མི་ལ་ནི་ཁ་ཅི་སྐད་སྨྲ། རྒྱལ་པོའི་བཀའ་ཆད་ཀྱང་འོང་བས། སྐྱིད་མེད་པར་སེམས་ནས་ལྕེབས་ཏེ་ཤི་བས། དམྱལ་བ་ཡང་
ཤིའི་འཇིག་རྟེན་དུ་སྐྱེས་སོ། །བུད་མེད་ཀྱི་ལུས་ལ་དྲེད་མོའི་མགོ་བོ་ཅན་ཞིག་ཏུ་སྐྱེས་ནས་འདུག་གོ། །དེ་ལ་སྡུག་བསྔལ་གྱི་ཚད་ནི་སྦྲུལ་དཀར་པོ་མགོ་དགུ་པ་གཅིག་གིས་མིག་གི་
འབྲས་བུ་ལ་ཟའོ། །སྡིག་པ་དམར་པོ་རུ་དགུ་པ་གཅིག་གིས་སྣའི་འབྲས་བུ་ཟའོ། །རྩངས་པ་ཁ་ཆེན་ལྕེ་དགུ་པ་གཅིག་གིས་ལྕེའི་འབྲས་བུ་ལ་ཟའོ། །སྡོམ་ནག་པོ་རྐང་ལག་དགུ་པ་
གཅིག་གིས་སྙིང་གི་འབྲས་བུ་ལ་ཟའོ། །སྦལ་པ་ནག་པོ་མིག་དགུ་པ་གཅིག་གིས་ལྟེ་བའི་འབྲས་བུ་ལ་ཟའོ། །འཇིགས་པར་དྲན་ཡང་བྲོས་པའི་དབང་མེད་པར་ལྕགས་ཀྱི་ཐ་རམས་ཀྱིས་
དམ་དུ་བསྡམས་སོ། །དེ་ལྟར་ཤིན་ཏུ་སྦྱོང་པར་སྣང་ངོ་། །གྷ་ཧ་དྷ་ནག་པོ་ཤིན་ཏུ་བླུན་པས། གཏི་མུག་གིས་སྲོག་བཅད་པས། བྱོལ་སོང་གི་ཡུལ་དུ་མུན་པའི་གླིང་ན་སྐྱེས་ཏེ་སྣང་

ངོ་། །ལུས་ནི་ཕག་ནག་པོ་ཞིག་གི་ལུས་སུ་སྐྱེས་ཏེ་སྣང་ངོ་། །དེ་ལ་སྡུག་བསྔལ་གྱི་ཚད་ནི། ལྕགས་ཀྱི་ཕུར་བཞི་ལ་མནན་ནས། སྡིག་པ་ལྕགས་ཀྱི་མཆེ་བ་ཅན་ཞིག་སྲོག་ཁ་ཁུང་
ཁ་ཕྱེད་ནས་སྙིང་ལ་ཟ་ཞིང་སྣང་ངོ་། །དེ་ལྟར་ཤིན་དུ་སྦྱོང་པ་སྣང་ངོ་། །བྲན་ཕྲུག་གི་ཕ་མ་གཉིས་ནི། དང་པོར་ཡང་འདོད་པ་ལ་ཆགས་ནས། འཁོར་བ་ལ་ལོང་བཏགས་པས་བུས་གདུངས། ཐ་
མར་བུའི་མི་ཤར་གྷ་ཧ་དྷ་ནག་པོའི་སྙིང་ཕྱུང་བས། བཤའ་གཏུབ་སྦྱོང་པའི་འཇིག་རྟེན་བྱ་བར་སྐྱེས་ཏེ། མིའི་ལུས་པོ་ལ་ར་ལུག་གི་མགོ་བོ་ཅན་དུ་ལུས་བླངས། དེ་ལ་སྡུག་བསྔལ་
གྱི་ཚད་ནི། སྲིན་པོ་ལྕགས་ཀྱི་ཤ་ཟུངས་ཅན་དང་། སྲིན་མོ་ལྕགས་ཀྱི་སྤུ་གྲི་ཅན་གཉིས་ཀྱིས། སྲོག་ཁ་ཁུང་ཁ་ཕྱེ་ནས་སྙིང་དང་གློ་བ་ལ་ཟ་བས། སྐད་ངན་པ་ཚེར་ཚེར་རབ་ཏུ་
སྦྱོང་ངོ་། །དེ་སྐད་ཅེས་གཤེན་རབ་ཀྱི་བཀའ་སྩལ་ཏོ། །དེ་ལ་ནི་རྒྱལ་པོ་འབར་བའི་སྒྲོན་མ་ཅན་གྱིས་ཡང་ཤིན་ཏུ་ཡང་འཇིགས་སོ། །རབ་ཏུ་ཡང་བསྔངས་སོ། །ཤིན་ཏུ་ཡང་བྲེད་དོ། །རབ་ཏུ་
སྐྲག་གོ། །གཟུགས་ཀྱི་ཕུང་པོ་ཡང་ཤ་དང་རུས་པ་བྱེ་བ་ཙམ་དུ་འདར་རོ། །སྙིང་ཡང་ཁར་ཕྱུང་བ་ཙམ་དུ་མ་དགའ་འོ། །དེ་ནས་རྒྱལ་པོ་འབར་བའི་སྒྲོན་མ་ཅན་གྱིས། གཤེན་རབ་ལ་

བསྐོར་བ་ལན་བཅུ་གསུམ་བྱས། ཞབས་སྤྱི་བོས་བཏུགས་ཀྱིན་ལྷ་ཕྱག་ལན་བདུན་བཙལ། ལྷ་ཡི་མེ་ཏོག་མན་དྷ་ར་བ་མང་པོ་ཕུལ། པུས་མོ་བཙུགས་ཐལ་མོ་
སྦྱར། དབང་པོ་བཏུད་ཏེ་ཞུས་པའི་མདོ། སྟོན་པའི་སྒྲོན་མ་གཤེན་རབ་མི་བོ་ལགས། །སྣོད་བཅུད་འཇིག་རྟེན་ཐམས་ཅད་གསལ་བའི་མཆོག །སྣོད་ཀྱིས་བསྡུས་པའི་འཇིག་རྟེན་འབྱུང་བ་
རྣམ་བཞི་དང་། །བཅུད་ཀྱི་འཇིག་རྟེན་རིགས་དྲུག་སེམས་ཅན་ཀུན། །ཉིད་ལ་སེལ་མ་རྨོངས་ཀུན་གསལ་ན། །བདག་ཀྱང་སྡིག་པ་དེའི་རིགས་ལ་འབགས། །ཤིན་ཏུ་འགྱོད་པ་དྲག་པོ་སྐྱེས་
ལགས་ནས། །སྟོན་པའི་སྤྱན་སྔར་ཞུ་རུ་མཆིས་པ་ལགས། །ཡུལ་ཁྲི་དང་འབྱམ་པའི་གླིང་བགྱི་བ་དེ་ནི། བདག་གི་འདུལ་བའི་རྒྱལ་རིགས་ལགས་སོ། །ཁྲི་འོད་དང་ཁྲི་ཤང་གཉིས་ནི་
རྒྱལ་པོ་ཕྲ་མོ་ཙམ་ལགས་སོ། །བདག་གིས་འདུལ་བའི་རྒྱལ་ཁམས་དེ་ན། དགེ་བ་དར་གྱིན་སྤྱོད་པ་བཟང་པ་ཞིག་ལགས་ན། མོ་བོན་ཐོ་ཅོ་མཁན་གཉིས་ཀྱི་བགྱི་བགྱི་
ནས། མི་སྙིང་འབྱིན་པའི་སྡིག་དང་སྤྱོད་པ་རབ་ཏུ་ངན་པ་བྱུང་ལགས་པས། བདག་ཀྱང་རྒྱལ་པོའི་བུ་ལགས་པས། ཁྲིམས་དང་ཆད་ལ་གནས་ཏེ། ཉེས་བྱེད་དེ་ཀུན་ལ་བཀྱོན་དབབ་པར་

དགོངས་པར། མོ་བོན་དང་ཕ་མ་གཉིས་ཏེ་བཞི་ནི་རྣམ་པར་སྨིན་པ་འཕྲལ་དུ་བྱུང་ནས་རང་སྲོག་རང་གིས་བཅད་དེ་གུམ། བྲན་ཕྲུག་གི་ཕ་དང་མ་གཉིས་ཀྱིས། ཤིན་ཏུ་གླེན་ལ་པིག་པའི་
མུ་ལྟོ་བ་སྤྲང་པོ་གྷ་ཧ་དྷ་ནག་པོ་བུའི་མི་ཤ་ལ། བཀྱིགས་ནས་གསོན་སྙིང་ཕྱུང་དེ་ནས་ཁོང་དག་ཉིད་རྒྱལ་ཕྲན་ཁྲི་འོད་ཀྱི་མཁར་དང་བ་རྩེ་མཐོན་བགྱི་བ་རབ་དུ་བརྩན་པ་ཞིག་
གི་ནང་དུ་ཞུགས་ནས་འདུག་གོ། །བདག་གི་རྒྱལ་ཁམས་འདིར་སྤྱོད་ལམ་ངན་པའི་སྡིག་བྱེད་གཉིས་འདུག་ཏུ་མི་རུང་བས། རྒྱལ་ཁམས་གཞན་དག་ཏུ་སོངས་ཤིག་པར་ལུང་བསལ་
ན། སེམས་ཅན་སྡིག་ཅན་དེ་གཉིས་མཆིད་ནས། བུ་ཁྲི་ཤེས་ལྟ་བུ་སྙིང་ཕྱུང་ནས་ཤི་བའི་ལན་དུ། གྷ་ཧ་དྷ་ནག་པོ་གསད་པ་ལགས། རྒྱལ་ཁམས་གཞན་དུ་མཆི་བའི་རྩིས་
འགོ་ངེད་ལ་མེད། ཟེར་ནས་མཆིད་མ་འཚལ། དེར་བདག་གིས་ངན་པའི་སྐྱོན་དམིགས་དགག་པའི་ཕྱིར། དམག་མི་སུམ་སྟོང་ཟློག་ནས་མཁར་བརྩན་པོ་དེ་ཕབ་ནས་སྡིག་
ཅན་དེ་གཉིས་བཀྱོན་ཕབ་ནབ་བཀུམ་ལགས་སོ། །དེ་ནས་བཀུམ་ཕབ་པའི་རྟིང་དེ་ལ་བདག་ཀྱང་ཤིན་ཏུ་འགྱོད་པ་དྲག་པོ་སྐྱེས་ནས་བསམས་མནོས་པས། བདག་མི་ལུས་གཙང་

མ་ནི་ཐོབ། རིགས་རྒྱལ་རིགས་ལྟ་བུར་སྐྱེས། སྡིག་པ་ནི་སྔོན་ནས་ཏིལ་གྱི་འབྲུ་ཙམ་ཡང་མ་བྱས། ལས་ནི་དགེ་བ་བྱེད་ཅིང་བོན་གྱི་འཁོར་ལོ་བསྐོར་ན། ད་དམག་དཔོན་
བྱས་ནས་སྡིག་པ་ལ་འབགས་པ་འདིས། བདག་དམྱལ་བར་སྐྱེ་བར་དགོངས་ནས། ལྷོའི་འཛམ་བུ་གླིང་གི་མིག །སྟག་གཟིགས་གི་ཡུལ་གྱི་འོལ་མོ་ལུང་རིང་ན། སྟོན་པའི་སྒྲོན་མ་གཤེན་
རབ་མི་བོ་ལ་སྐྱབས་སུ་མཆི་པ་ལགས་ན། བདག་གར་སྐྱེ་བ་ལགས། དམག་མི་སུམ་སྟོང་པོ་གར་སྐྱེ་བ་ལགས། དེ་སྐད་ཅེས་རྒྱལ་པོ་འབར་བའི་སྒྲོན་མ་ཅན་གྱིས་གསོལ་ཏོ། །དེ་
ལ་གཤེན་རབ་ཀྱིས་བཀའ་སྩལ་པ། རྒྱལ་པོ་དང་དམག་མི་རྣམས་ནི་ད་རུང་གར་སྐྱེ་ཁྱོད་རང་ལ་རག་སྟེ། སྡིག་པ་སྔ་མའི་ཐོག་ཏུ་ད་རུང་བྱས་ན་ནི། སེམས་ཅན་དམྱལ་བ་རྣམས་སུ་ཡང་སྐྱེའོ། །
ད་མན་ཆོད་སྡིག་པའི་འཕྲོ་བཅད་ནས། དགེ་བ་རྒྱུན་དུ་བྱས་ན་ནི། སྡིག་སྔ་པ་བྱས་པ་རྣམས་ཀྱང་ནས། ཐར་པའི་འབྲས་བུ་ཡང་ཐོབ་སྟེ་འགྲོའོ། །དུས་ད་ལྟ་ཁོ་ན་ཚེ་འཕོས་ཏེ་སོང་ན་ནི། 
དྲེགས་པ་ཅན་གྱི་འཇིག་རྟེན་བྱ་བར་སྐྱེ་སྟེ། ལྷ་མ་ཡིན་དང་འཁྲུག་པ་རྒྱུན་དུ་བྱེད་དེ། སྡུག་བསྔལ་གྱི་ཚད་ནི་གཡུལ་ཚུར་ལོག་ཅིང་རང་མཁར་ཕབ་སྟེ། རྣོ་མཚོན་མང་པོས་སྲོག་

ལེན་དགུ་དགུ་གཅོད་པར་འོང་ངོ་། །དེ་ནས་དགེ་བ་ཅི་བྱས་གཟོད་ཡང་སྨིན་ཏེ་འོང་ངོ་། །གཤེན་རབ་ཀྱིས་དེ་སྐད་ཅེས་བཀའ་སྩལ་ཏོ། །ཡང་རྒྱལ་པོ་འབར་བའི་སྒྲོན་མ་ཅན་དང་། དམག་མི་
སུམ་སྟོང་འདུས་ནས། གཤེན་རབ་ལ་པུས་མོ་བཙུགས་ཐལ་མོ་སྦྱར། དབང་པོ་བཏུད། ལྷ་ཡི་མེ་ཏོག་ཨུད་པ་ལ་སྔོན་པོ་ཕུལ་ནས་ཞུས་པའི་མདོ། སྟོན་པའི་སྒྲོན་མ་གཤེན་རབ་མི་
བོ་ལགས། ཕྱི་སླན་ཆད་སྡིག་པ་མི་བགྱིད་དགེ་བ་གཞུང་བཞིན་སྲོང་། ཚེ་ལ་དབང་མ་ཐོབ་པས་ད་ལྟ་འགུམ་ལགས་ན། དྲེགས་པ་ཅན་དུ་སྐྱེས་ཏེ་མཆི་ལགས་ན། ཉུར་དུ་བཤགས་
ན་ཅི་ཡིས་བྱང་པ་ལགས། དེ་སྐད་ཅེས་རྒྱལ་པོ་དང་དམག་མི་རྣམས་ཀྱིས་གསོལ་ཏོ། །ཡང་གཤེན་རབ་ཀྱིས་བཀའ་སྩལ་པ། ལས་ལ་མྱུར་བ་རྩམ་ན་འགྲུབ་སྟེ་མཆི། །དགེ་
ལ་ཐང་བཅད་སྙུར་ལ་སྦྱང་། །བསམ་གཏན་གྱི་ནི་གཞུ་གདུངས་ལ། །ཤེས་རབ་མགྱོགས་ཀྱི་མདའ་འཕང་ན། །རྣམ་ཤེས་བརྒྱད་ཀྱི་དགྲ་བཅད་དགོས། །དེ་ལྟར་འགྲུབ་ན་མྱུར་དུ་འབྱོང་། །
བདེ་གཤེགས་ལྷ་གཤེན་མང་པོ་ལ། །མཚན་ཕྱག་བཙལ་ན་མྱུར་དུ་འབྱང་། །མཆོད་རྫས་མང་པོས་མཆོད་བྱས་ཤིང་། །སྦྱིན་པ་རྒྱ་ཆེན་གཏོང་ནུས་ན། །རྟུལ་ཤུགས་དྲག་པོ་བསྐྱེད་

ནུས་ན། །ཡུན་དུ་མི་ཐོགས་འཕྲལ་ལ་འབྱང་། །དེ་སྐད་ཅེས་གཤེན་རབ་ཀྱིས་བཀའ་སྩལ་ཏོ། །ཡང་རྒྱལ་པོས་གཤེན་རབ་ཀྱི་ཞབས་ལ་སྤྱི་བོས་གཏུག་སྟེ་ལྷ་ཕྱག་ལན་
བདུན་བཙལ་ནས་ཞུས་པའི་མདོ། མི་དང་ལྷའི་སྟོན་པའི་སྒྲོན་མ་ལགས། །སལེ་གསལ་བའི་ཡེ་ཤེས་སྤྱན་ཅན་ལགས། །སྣང་སྲིད་བཀྲ་བར་མཁྱེན་པའི་ཐུགས་ཅན་ལགས། །
འགྲོ་བའི་དོན་ལ་གཤེན་རབ་སྐུ་མི་འཕངས། །བདག་ཅག་སྡིག་བཤགས་སྟོན་པའི་སྐུ་ལ་བགྱིད། །རྗེའི་བཀའ་སྩལ་བཞིན་དུ་རྗེ་ཅིག་ཉིད་ལ་ཞུ། །བདག་གི་གནས་དང་ཡུལ་
དུ་མྱུར་དུ་གཤེགས་པར་ཞུ། །དེ་ལ་གཤེན་རབ་ཀྱིས་བཀའ་སྩལ་པ། ང་ལ་ཐུགས་རྗེ་ཕྲ་བསྟོན་མེད་པས་སྣང་སྲིད་ཀུན་ལ་བྱམས། །འདྲོངས་པའི་དུས་ལ་བབ་པས་དྲང་བར་བྱ་བ་ལ། །ཤི་བ་བསད་
པ་ཕ་དང་མ་མོ་བོན་གཉིས་ཏེ་ཧ་དྷ་ནག་པོ་དགུ། །རྒྱལ་པོ་ཉིད་དང་དམག་མི་སུམ་སྟོང་རྣམས། །སྡིག་སྒྲིབ་དུས་གཅིག་ཁོ་ནར་སྦྱང་བ་འབྱུང་། །དེ་སྐད་ཅེས་གཤེན་རབ་ཀྱིས་བཀའ་
སྩལ་ཏོ། །ཡང་རྒྱལ་པོ་འབར་བའི་སྒྲོན་མ་ཅན་གྱིས་གཤེན་རབ་ལ་བསྐོར་བ་བྱས། ལྷ་ཕྱག་བཙལ། ལྷའི་མེ་ཏོག་པདྨ་དཀར་པོ་ཕུལ་ནས་ཞུས་བའི་མདོ། ཤི་བ་བསད་པ་གྷ་

ཧ་དྷ་ནག་པོ་མོ་མ་བོན་པོ་དང་། །རྒྱལ་པོ་བདག་དང་དམག་མི་སུམ་སྟོང་རྣམས། །ཐམས་ཅད་ཐུགས་རྗེ་འདྲོངས་ནས་སྟོན་པའི་སྒྲོན་མ་ལགས། །བདག་ཅག་རྣམས་ཀྱི་ཡུལ་དུ་
མྱུར་བར་གཤེགས་པར་ཞུ། །སེམས་ཅན་ཚེ་འཕོས་དམྱལ་བར་སྐྱེས་པ་རྣམས། །ཉེ་དྲུང་ཡུལ་ན་མཆིས་པས་ཡར་སྟེགས་ཅི་འཚལ་འཚོལ། །སྟོན་པའི་སྒྲོན་མ་མྱུར་བར་གཤེགས་
པར་ཞུ། །དེ་སྐད་ཅེས་རྒྱལ་པོས་གསོལ་ཏོ། །དེ་ལ་ཡང་གཤེན་རབ་ཀྱིས་བཀའ་སྩལ་པ། དུས་འདི་ནི་དུས་བཟང་པོ་ཡིན་ཏེ། ངའི་སྐུས་བོན་སྟོན་པའི་དུས་ཡིན་ནོ། །སེམས་ཅན་ཡང་
བསྐལ་པ་དང་ལྡན་པ། ལས་འཕྲོ་བཟང་པོ་ཅན་ཐམས་ཅད་སྐྱེ་བའི་དུས་ཡིན་ནོ། །བདག་ལ་སྐྱབས་སུ་གསོལ་བའི་སེམས་ཅན་ཁྱེད་རྣམས་ཀྱང་། ལྷ་གཤེན་སྲིད་པ་ལྷ་མོ་སྟོང་གི་
ཐུགས་རྗེས་དྲངས་ན། ཡུན་དུ་མི་ཐོགས་མྱུར་བར་འདྲོངས་ཏེ་འོང་། གསུངས་ནས་གཤེགས་པར་གནང་ངོ་། །གཤེགས་ཁར་འཁོར་རྣམས་ལ་བཀའ་སྩལ་པ། འོལ་མོ་ལུང་རིང་ན་འཚོགས་
པའི་བདག་གི་འཁོར་རྣམས། ང་ནི་ལྷོ་ཕྱོགས་ཀྱི་གླིང་རྒྱལ་པོའི་ཡུལ་ཁྲི་དང་འབྱམས་པ། མཁར་ཤོད་པ་རྩེགས་པ། གྲོང་ཁྱེར་ལྷུན་གྲུབ་འདུས་པ་རུ། འགྲོ་བ་སེམས་ཅན་མང་

པོའི་སྒྲིབ་པ་སྦྱང་དུ་འགྲོ་བས། སླད་ན་འདུག་པ་ཁྱེད་རྣམས་ཀྱང་། གསས་མཁར་ཤམ་པོ་ལྷ་རྩེ་ལ་བསྐོར་བ་རྒྱུན་དུ་གྱིས་ཤིག །ལྷ་ཕྱག་རྒྱུན་དུ་ཚོལ་ཅིག །
མཆོད་པ་རྒྱུན་ཏུ་ཕུལ་ཅིག །དེའི་ཡོན་ཏན་གྱིས་བདག་འགྲོ་བའི་དོན་འདི་ཡང་མྱུར་བར་འགྲུབ་སྟེ་འོང་ངོ་། །ཁྱེད་རྣམས་ཀྱང་སངས་རྒྱས་ཏེ་འོང་ངོ་། །དེ་སྐད་ཅེས་གསུངས་ནས། གསེར་
གྱི་འཁོར་ལོ་བརྒྱད་པ་ཅན་གྱི་ཤིང་རྟ་ལ་ཆིབས་སོ། །གསེར་གྱི་ཆག་ཤིང་གཡུང་དྲུང་རིས་ཅན་ཕྱག་ཏུ་བསྣམས་སོ། །འཁོར་ཡང་གཡུང་དྲུང་སེམས་དཔའ་ལྔ་སྟོང་ལྔ་བརྒྱ་དང་
ཆས་ནས་གཤེགས་སོ། །གཤེན་རབ་ཀྱི་སྐུ་འཁོར་དེ་རྣམས་ཀྱང་། ལ་ལ་ནི་ལྷའི་རྔ་བརྡུང་། ལ་ལ་ནི་ལྷའི་གཤང་འཁྲོལ། ལ་ལ་ནི་ལྷའི་དུང་འབུད། ལ་ལ་ནི་ལྷའི་དར་འཕྱར། 
ལ་ལ་ལྷའི་མར་མེ་ལྟོམ། ལ་ལ་ནི་ལྷའི་སྤོས་མེ་གཏོང་། ལ་ལ་ནི་ལྷའི་མེ་ཏོག་འཐོར། ལ་ལ་ནི་ལྷའི་གཙང་ཚན་འདེབས། ལ་ལ་ནི་ལྷའི་གླུ་གར་བསྒྱུར། ལ་ལ་
ལྷའི་པི་ཝང་སྒྲོག །ལ་ལ་ནི་ལྷའི་གླིང་བུ་འབུད། ལ་ལ་ནི་ལྷའི་སྟག་སེང་སིག །ལ་ལ་ནི་ལྷའི་རྒྱ་འབག་མཆོང་། དེ་ལྟར་ལྷའི་རོལ་མོ་སྣ་ཚོགས་ཀྱིས་སྟོན་པའི་སྐུ་

ལ་བསྐོར། རྨ་ལོ་གཡུ་ལོ་ཡིད་ཀྱི་ཁྱེའུ་ཆུང་གཏོ་བུ་འབུམ་སངས་རྣམས་ཀྱིས་གཤེན་རབ་ཀྱི་ཕྱོགས་བཞི་ནས་སྐུ་བརྟེན་ནས་གཤེགས་སོ། །གཤེགས་པའི་དུས་དེར། གཤེན་རབ་
གར་གཤེགས་པའི་ནམ་མཁའ་ལ། འོད་གསལ་མོ་མང་པོ་འཐིབས་སོ། །གཤེན་རབ་གར་གཤེགས་པའི་ས་གཞི་ལ་མེ་ཏོག་སྣ་ཚོགས་པ་སྐྱེས་སོ། །ཕྱོགས་བཅུའི་འཇིག་རྟེན་
ཀུན་ནས་སྒྲ་སྙན་པ་མང་པོ་གྲག་གོ། །གཤེགས་ཤུལ་གར་བྱུང་བའི་སེམས་ཅན་ཐམས་ཅད་ཀྱང་། གཤེན་རབ་ཀྱི་ཞལ་མཐོང་པའི་ཡོན་ཏན་གྱིས་ཤིན་ཏུ་གྲངས་མང་བར་སངས་རྒྱས་
སོ། །དེ་ནས་ཁྲི་དང་འབྱམས་པའི་གླིང་དུ་བྱོན་ནོ། །ཡུལ་དེའི་འདབ་ཆགས་དང་གཅན་གཟན་དང་། རི་དྭགས་དང་མི་ནོར་ཐམས་ཅད་ཀྱིས་ཀྱང་བྱོལ་སོང་ལ་རིག་པ་ཡོད་པས་སྟོན་པར་ངོ་
ཤེས་ནས། མདུན་བསུ་ནས་བསྐོར་བ་བྱས་ཅིང་ལྷ་ཕྱག་འཚལ་ལོ། །དེ་ནས་ཡུལ་ཁམས་དེའི་མི་རྣམས་ཀྱིས་མདུན་བསུ་ནས་སྟོན་པ་ལ་བསྐོར་བ་བྱས། ལྷ་ཕྱག་བཙལ་མེ་
ཏོག་གཏོར། དེའི་ཡོན་ཏན་གྱིས། ཡང་ཤིན་ཏུ་གྲངས་མང་བ་ཞིག་སངས་རྒྱས་ཏེ་སོང་ངོ་། །དེ་ནས་མཁར་ཤོད་པ་རྩེགས་པའི་ནང་དུ། རྨ་ལོ་དང་གཡུ་ལོས་ཉི་ཟླ་རིས་ཀྱི་གུར་ཕུབ། 

ཡིད་ཀྱི་ཁྱེའུ་ཆུང་གིས་པདྨ་རིས་ཀྱི་གདན་བཏིང་། རྒྱལ་པོ་འབར་བའི་སྒྲོན་མ་ཅན་གྱིས་གསོལ་ཟས་རོ་མཆོག་ལྡན་པ་དྲངས། དེ་ནས་ཡང་རྒྱལ་པོ་འབར་བའི་
སྒྲོན་མ་ཅན་གྱིས་ཞུས་པའི་མདོ། །སྟོན་པའི་སྒྲོན་མ་གཤེན་རབ་མི་བོ་ལགས། བདག་གིས་སྟོན་པའི་ཞལ་མཐོང་ཞིང་མཆིད་ཞུས་ཏེ། ཇི་སྙེད་ཙམ་ཞིག་མཆོད་པ་ཕུལ་ན། ད་
རུང་སངས་རྒྱས་པའི་འབྲས་བུ་མི་ཐོབ་པར། སྟོན་པའི་ཤུལ་བྱུང་ཞིང་ཞལ་བསྟན་པའི་སེམས་ཅན་འདི་སྙེད་ཙམ་ཞིག་མོད་ལ་སངས་རྒྱས་ཏེ་འགྲོ་བ་འདི་ཅི་ལགས། འདི་འདྲ་ན་ནི་
ལས་ལ་ཡང་དགེ་སྡིག་མེད་དོ། །ཚེ་ལ་ཡང་སྔ་ཕྱི་མེད་དོ། །གནས་ལ་ཡང་མཐོ་དམན་མེད་དོ། །དེ་སྐད་ཅེས་རྒྱལ་པོས་གཤེན་རབ་ལ་ཞུས་པས། ཡང་གཤེན་རབ་ཀྱིས་བཀའ་སྩལ་
པ། རྒྱལ་པོ་འབར་བའི་སྒྲོན་མ་ཅན། དེ་ནི་འདི་ལྟར་རོ། །སེམས་ཅན་བསམ་གྱིས་མི་ཁྱབ་པས་ལས་ཀྱང་བསམ་གྱིས་མི་ཁྱབ་སྟེ། བདག་གིས་ཞལ་མཐོང་མ་ཐག་ཏུ་སངས་
རྒྱས་པའི་སེམས་ཅན་རྣམས་ནི་སྔོན་ནས་དགེ་བ་བྱེད་བྱེད་པ། སྒྲིབ་པ་བྱང་བ་དེ་རིང་བདག་གི་ཞལ་མཐོང་མ་ཐག་ཏུ་ཚོགས་རྫོགས་ནས་སངས་རྒྱས་པ་ཡིན་ནོ། །རྒྱལ་པོ་ནི་

ཚེ་སྔ་མ་ནས་དགེ་སྡིག་ཁམ་འགའ་འཆོལ་བར་སྤྱད་པས། ཚོགས་རྫོགས་ནས་སངས་རྒྱས་པ་བས། ད་རུང་སྒྲིབ་པ་ཡང་མ་བྱང་ངོ་། །ད་ཡང་ལྷ་གཤེན་སྲིད་པ་བརྒྱད་ལ་ཕྱག་བཙལ་
ནས། མཆོད་པ་རྒྱུན་དུ་བྱས་ན་ནི། སྒྲིབ་པ་བྱང་ནས་ཚོགས་རྫོགས་ཏེ་འཚང་སངས་རྒྱས་ཏེ་འགྲོའོ། །དེ་སྐད་ཅེས་བཀའ་སྩལ་ཏོ། །ཡང་རྒྱལ་པོ་འབར་བའི་སྒྲོན་མ་ཅན་གྱིས་གཤེན་རབ་
ལ་བསྐོར་བ་བྱས། ལྷ་ཕྱག་བཙལ། ལྷའི་མེ་ཏོག་ཧ་ལོ་ལྗང་ཁུ་མང་པོ་ཕུལ་ནས་ཞུས་པའི་མདོ། རྣམ་པ་ཐམས་ཅད་མཁྱེན་པའི་གཤེན་རབ་སྟོན་པའི་སྒྲོན་མའི་མཆོག །རྒྱལ་
ཕྲན་ཁྲི་ཤང་ནད་ཀྱིས་ཟིན་པ་ལ། །ནད་དེ་སོས་སུ་མ་བཏུབ་ཕ་ལོག་ཏུ། །ཕ་མ་མོ་བོན་ཧ་དྷ་ངན་བུ་དམག་མི་ཚུན་ཆད་སྡིག་ལ་སྦོག་པ་འདི། །རྒྱལ་བུ་ཁྲི་ཤང་འདི་ལ་སྒྲིབ་པ་ཅི་ཙམ་
མཆིས། །སྟོན་པའི་སྒྲོན་མས་བདག་ལ་བཤད་དུ་གསོལ། །དེ་སྐད་ཅེས་རྒྱལ་པོས་གཤེན་རབ་ལ་གསོལ་ཏོ། །ཡང་གཤེན་རབ་ཀྱིས་བཀའ་སྩལ་པ། རྒྱལ་པོ་འབར་བའི་སྒྲོན་མ་
ཅན་དེ་ནི་འདི་ལྟར་རོ། །སྔོན་ཚེ་སྔ་མ་ལ་རྒྱལ་བུ་དེས་དམག་དཔོན་གྱི་རྒྱལ་པོ་བྱས་ཏེ་སྡིག་པ་མང་པོ་བྱས་ནས། ཚེ་སྨད་ལ་སྟོན་པ་གཏོ་རྒྱལ་ཡེ་མཁྱེན་བོན་གྱི་འཁོར་ལོ་བསྐོར་

བ་ལ་དད་པ་སྐྱེས་ནས། སྲོག་གཅོད་པ་སྤངས་པ་ལ་སོགས་པའི་དགེ་བ་བཅུ་ཚད་མར་སྤྱད་པས་ཡང་མི་ལུས་ཐོབ་པ་ཡིན་ནོ། །ཀུན་གཞི་ལ་སྡིག་པ་ས་བོན་མ་
ལུས་པས། ཤི་ཁར་བསམ་པ་བཟང་བ་ཡིན། ནམ་ཞིག་སངས་རྒྱས་ཤིག་པར་སྨོན་ལམ་བཏབ་པས་ད་བདག་གི་རིང་འདི་ལ་སངས་རྒྱས་ཏེ་འོང་ངོ་། །ཚེ་ཐུང་བ་ནི་སྔ་མ་ལ་དམག་དཔོན་
གྱི་རྒྱལ་པོ་བྱས་ཙམ་ན། སྲོག་བཅད་པའི་ལན་ཆགས་ད་རུང་མ་ཁེར་བ་ཡིན་ནོ། །ཕ་མ་དང་མོ་མ་བོན་པོ་དང་ཧ་དྷ་རྣམས་ནི། རྒྱལ་པོ་དེ་དགེ་བ་བྱེད་ཙམ་ན། སྔ་མ་ལ་དགྲ་བྱེད་
བྱེད་པ་ཡིན་ནོ། །ཡང་ཚེ་གཅིག་ལ་དགེ་བ་བྱེད་ཙམ་ན་འཁོར་བ་གགས་ཤིང་བྱེད་པ་ཡིན་ནོ། །དེའི་སྐྱོན་དང་སྐྱེ་བ་མང་པོ་ལ་སྡིག་ཁོ་ན་བྱས་པས། སྙིང་རྗེ་དང་བྲལ་ནས། འདི་ལ་
དམྱལ་བར་གཟོད་ལྟུང་བ་ཡིན་ནོ། །ཁྲི་ཤེས་ནི་སྲོག་མང་པོ་བཅད་པའི་ལས་ཡིན་ནོ། །ད་རྒྱལ་པོས་ཞུས་ཤིང་བདག་གིས་འདྲེན་པ་ནི། སྔོན་སེམས་ཅན་དེ་རྣམས་འཆི་ཁར་སྨོན་
ལམ་བཟང་པོ་བཏབ་ཅིང་། འགྱོད་པ་དྲག་པོ་སྐྱེས་པ་དང་། ཕྱི་ནས་ཉེ་དྲུང་ལུས་པ་རྣམས་ཀྱིས་དགེ་རྩ་མང་པོ་བྱས་པའི་བསོད་ནམས་ཡིན་ནོ། །ད་ཡང་བདེར་གཤེགས་མང་པོ་ལ་

ཕྱག་འཚལ་ཞིང་། ལན་ཆགས་དང་སྦྱིན་པ་བཏང་ན་སངས་རྒྱས་ཏེ་འགྲོའོ། །རྒྱལ་པོ་ནི་ཚེ་སྔ་མ་ལ་འདུར་གཤེན་བྱེད་བྱེད་པ་ཡིན་ནོ། །དམག་མི་རྣམས་ནི་སྟོན་མོ་ཟ་ཟ་བ་ཡིན་ནོ། །
བདག་ནི་འདུར་གསས་སུ་མངའ་གསོལ་བ་ཡིན་ནོ། །བྲན་ཕྲུག་གི་ཕ་མ་གཉིས་ནི་བར་ཆད་ཀྱི་གཤེད་ཡིན་ནོ། །དེ་སྐད་ཅེས་གཤེན་རབ་ཀྱིས་བཀའ་སྩལ་ཏོ། །ཡང་རྒྱལ་པོ་འབར་བའི་
སྒྲོན་མ་ཅན་གྱིས་གསོལ་པ། སྟོན་པའི་སྒྲོན་མ་གཤེན་རབ་མི་བོ་ལགས། སེམས་ཅན་ཚེ་འདས་དམྱལ་བར་སྐྱེས་པ་ཡི། ཉེ་གནས་ལུས་པ་འདི་རྣམས་ཇི་ལྟར་ལགས། ཡང་
གཤེན་རབ་ཀྱིས་བཀའ་སྩལ་པ། དེ་རྣམས་ནི་སྨོན་ལམ་གྱི་མཐུས་འབྲེལ་བ་ཡིན་ནོ། །དེར་རྒྱལ་པོ་འབར་བའི་སྒྲོན་མ་ཅན་གྱིས། སེམས་ཅན་ཚེ་འདས་དམྱལ་བར་སྐྱེས་པའི་ཉེ་
གནས་ལ། འཁོར་བ་བཏང་ནས་ཀུན་ཀ་བོས་སོ། །དེ་ལ་གཤེན་རབ་ཀྱིས་བཀའ་སྩལ་པ། སྤྱིར་ཡང་ཁམས་གསུམ་གྱིས་སེམས་ཅན་ལ། རིགས་མཐུན་པ་ཐམས་ཅད་ནི་ལས་
ཀྱིས་འབྲེལ་བ་ཡིན་ནོ། །གནས་ཀྱིས་བསྡུས་པ་ཐམས་ཅད་ནི་སྨོན་ལམ་གྱིས་འབྲེལ་བ་ཡིན་ནོ། །ཁྱེད་རྣམས་ཀྱང་རིགས་མཐུན་པར་སྨོན་ལམ་གྱི་དབང་གིས། རྒྱལ་པོ་འབར་

བའི་སྒྲོན་མ་ཅན་གྱི་འཁོར་དུ་སྐྱེས་པ་ཡིན་ནོ། །གནས་མཐུན་པར་ཡུལ་ཁྲི་དང་འབྱམས་པར་འཚོགས་པ་ཡིན་ནོ། །ཕྱིར་ཁྱེད་རྣམས་ལུས་པ་ནི་ལན་ཆགས་པ་ཡིན་
ནོ། །བདག་གི་ཞལ་མཐོང་ཞིང་ཐུགས་རྗེས་འདྲེན་པ་ནི། སྔོན་དགེ་རྩ་དྲག་པོ་བྱས་པ་དང་། སྨོན་ལམ་བཟང་པོ་བཏབ་པ་ཡིན་ནོ། །དེ་སྐད་ཅེས་བཀའ་སྩལ་ཏོ། །དེ་ལ་འཁོར་རྣམས་
ཀྱིས་ཀྱང་སྟོན་པ་ལ་བསྐོར་བ་བྱས། ལྷ་ཕྱག་བཙལ། མེ་ཏོག་གཏོར། དེ་ནས་འཁོར་དེ་རྣམས་ལ་དབང་པོ་གསལ་བ། སྤ་གྱིམ་ཤང་ཤང་གོང་གོང་གི་བུ་སྤ་འོད་མ་གསང་གྲགས་ཀྱིས་
གསོལ་པ། བདག་ཅག་གི་ཡུལ་རྒྱལ་པོ་འབར་བའི་སྒྲོན་མ་ཅན་གྱི་མངའ་རིས་འདི་ན། སྤྱོད་ལམ་བཟང་ཞིང་དགེ་བ་ལ་དད་པ་ཞིག་ལགས་ན། མ་མཐོང་བར་མཐོང་བྱས་པས་
མོ་མས་བགྱི་བགྱི་ནས། སེམས་ཅན་གྱི་ལུས་ལགས་པས། སྤྱིར་ཀུན་ཀ་མི་རྟག་པ་ལགས་ན། ཤི་ཐབས་འདི་ཀུན་ནི་ཤིན་ཏུ་ཡང་མ་ལེགས་པ་ལགས་པས། རྒྱལ་པོ་འབར་
བའི་སྒྲོན་མ་ཅན་སྟོན་པ་རྣམ་པ་ཐམས་ཅད་མཁྱེན་པ་ཁྱོད་ལ་ཞུ་བར་བཏང་བ་ལགས་ན། རྒྱལ་པོའི་ཞལ་ནས་ཀྱང༌ངས་སྟོན་པ་ལ་ཞུས་པས། འུ་བུའི་ཚེ་འདས་པའི་འབངས་དེ་

རྣམས་སྔོན་གྱི་ལས་དང༌། ད་ལྟའི་རྐྱེན་གཉིས་ཀྱིས་སྡུག་བསྔལ་དམྱལ་བའི་གནས་སུ་སྐྱེས་ནས་ཤིན་ཏུ་སྦྱོང་ཚད་ཆེ་ཞིང༌རབ་ཏུ་སྡུག་བསྔལ་ཆེ་བར་འདུག་སྐད་པས། ད་ཡང་སྟོན་པའི་
སྒྲོན་རྗེས་བཟུང་ཞིང༌དྲང་བར་ཞུ་འཚལ། དེ་སྐད་ཅེས་སྨྲས་ནས། ཉེ་རྩར་ཀུན་གྱིས་ཀྱང་སྟོན་པའི་སྒྲོན་མ་གཤེན་རབ་ལ་བསྐོར་བ་བྱས། ལྷ་ཕྱག་བཙལ་མེ་ཏོག་གཏོར་ནས་ཀུན་ཀས་
ངུས་པས། ཡང་གཤེན་རབ་ཀྱིས་བཀའ་སྩལ་པ། ཁྱོད་རྣམས་མ་ངུ་བར་ལུས་སེམས་ཐུད་ལ་ཉོན་ཅིག །སྐྱེ་ཤི་འདུ་འབྲལ་ལས་ཀྱིས་འབྱུང་བ་ལ། །མྱ་ངན་ངུ་འབོད་ཆུ་གང་ཐ་
མ་ཡིན། །ངུས་ཀྱང་ཕན་མེད་ཤི་བ་རྣམས། མི་ཐོས་པའི་ཡུལ་ན་ཁོང་དག་ལས་ཀྱིས་སྦྱོང་། །དགོས་པའི་ཡར་སྟགས་ཐམས་ཅད་ཁྱེར་ལ་ངའི་སྤྱན་སྔར་སོགས། དེ་སྐད་ཅེས་སྟོན་
པས་གསུངས་པས། ཚེ་འདས་པའི་འཁོར་ཉེ་གནས་རྣམས་ཀྱིས་ངུ་བའི་འཕྲོ་བཅད་ནས། ཡང་སྟོན་པ་ལ་བསྐོར་བ་བྱས། ལྷ་ཕྱག་བཙལ། མཆོད་པ་ཕུལ་ནས་ཞུས་པའི་མདོ། 
འགྲོ་བའི་དཔལ་མགོན་མཛད་པའི་སྟོན་པ་ཐུགས་རྗེ་ཅན། །ཅི་དང་ཅི་འཚལ་ངེས་པར་བཀའ་སྩོལ་ཅིག །བདག་ཅག་རྣམས་ཀྱིས་འབད་ལ་ཅི་འཚོགས་བགྱིད། །ཡང་གཤེན་

རབ་ཀྱིས་བཀའ་སྩལ་པ། འབངས་ཚེ་འདས་ཤིང་ལུས་བརྗེས་པ་འཁོར་བ་ལས་དྲང་པའི་ཕྱིར་དང༌། ཁམས་གསུམ་ན་གནས་པའི་སེམས་ཅན་གྱི་སྒྲིབ་པ་སྦྱང་བའི་ཕྱིར། མགྲོན་
རྣམ་པ་གཉིས་ལས་མེད་པས་ཡར་སྟགས་ཀྱང་རྣམ་པ་གཉིས་དགོས་སོ། །དེ་ལ་ཡང་རྒྱལ་པོ་འབར་བའི་སྒྲོན་མ་ཅན་གྱིས་ཞུས་ཏེ། སྟོན་པ་ལགས། མགྲོན་རྣམ་པ་གཉིས་ཞེས་བགྱི་
བ་གང་དང་གང་ལ་གདགས། ཡར་སྟགས་རྣམ་པ་གཉིས་ཞེས་བགྱི་བ་གང་དང་གང་ལ་གདགས། དེ་སྐད་ཅེས་རྒྱལ་པོས་གསོལ་བས། ཡང་གཤེན་རབ་ཀྱིས་བཀའ་སྩལ་པ། རྒྱལ་
པོ་འབར་བའི་སྒྲོན་མ་ཅན། ཞུས་སམ་གསོལ་བ་ནི་ཤིན་ཏུ་ཡང་ལེགས་ཏེ། དེ་ནི་འདི་ལྟར་རོ། །མགྲོན་རྣམ་པ་གཉིས་ཞེས་བྱ་བ་ནི། མཆོད་གནས་ཀྱི་མགྲོན་དང༌། སྙིང་རྗེའི་མགྲོན་གཉིས་
སོ། །ཡར་སྟགས་རྣམ་པ་གཉིས་ཞེས་བྱ་བ་ནི། མཆོད་པའི་ཡར་སྟགས་དང༌། སྦྱིན་པའི་ཡར་སྟགས་གཉིས་སོ། །དེ་སྐད་ཅེས་གཤེན་རབ་ཀྱིས་བཀའ་སྩལ་ཏོ། །དེ་ལ་ཡང་རྒྱལ་པོས་གསོལ་ 
པ། སྟོན་པ་ལགས། མཆོད་གནས་ཀྱི་མགྲོན་བགྱི་བ་གང་ལ་གདགས། སྙིང་རྗེའི་མགྲོན་ཞེས་བགྱི་བ་གང་ལ་གདགས། མཆོད་པའི་ཡར་སྟགས་བགྱི་བ་གང་ལ་གདགས། སྦྱིན་པའི་

ཡར་སྟགས་བགྱི་བ་གང་ལ་གདགས། དེ་སྐད་ཅེས་རྒྱལ་པོས་གསོལ་བས། ཡང་གཤེན་རབ་ཀྱིས་བཀའ་སྩལ་པ། རྒྱལ་པོ་འབར་བའི་སྒྲོན་མ་ཅན་ཞུས་སམ་གསོལ་བ་ནི་ཤིན་ཏུ་ཡང་ལེགས་
ཏེ། དེ་ནི་འདི་ལྟར་ཡིན་ནོ། །མཆོད་གནས་ཀྱི་མགྲོན་བྱ་བ་ནི་དུས་གསུམ་གྱི་བདེ་བར་གཤེགས་པ་ཡིན་ནོ། །སྙིང་རྗེའི་མགྲོན་བྱ་བ་ནི་ཁམས་གསུམ་གྱི་སེམས་ཅན་ཉོན་མོངས་པ་ཡིན་ནོ། །
མཆོད་པའི་ཡར་སྟགས་བྱ་བ་ནི། ལྡན་པ་རྣམ་པ་ལྔ་ཡིན་ནོ། །(སྦྱིན་པའི་ཡར་སྟགས་བྱ་བ་ནི་འདོད་པ་རྣམ་པ་ལྔ་ཡིན་ནོ། །)སྦྱིན་པའི་ཡར་སྟགས་བྱ་བ་ནི་འདོད་པ་རྣམ་པ་ལྔ་ཡིན་ནོ། །དེ་སྐད་
ཅེས་གཤེན་རབ་ཀྱིས་བཀའ་སྩལ་ཏོ། །དེ་ལ་ཡང་རྒྱལ་པོས་གསོལ་པ་སྟོན་པ་ལགས། དུས་གསུམ་གྱི་བདེ་བར་གཤེགས་པ་བགྱི་བ་གང་དང་གང་ལ་གདགས་པ་ལགས། ཁམས་
གསུམ་གྱི་སེམས་ཅན་ཉོན་མོངས་པ་བགྱི་བ་གང་དང་གང་ལ་གདགས་པ་ལགས། མཆོད་པའི་ཡར་སྟགས་ལྡན་པ་རྣམ་པ་ལྔ་གང་དང་གང་ལ་གདགས་པ་ལགས། སྦྱིན་པའི་ཡར་
སྟགས་འདོད་པ་རྣམ་པ་ལྔ་གང་དང་གང་ལ་གདགས་པ་ལགས། དེ་སྐད་ཅེས་རྒྱལ་པོས་གསོལ་བས། ཡང་གཤེན་རབ་ཀྱིས་བཀའ་སྩལ་པ། རྒྱལ་པོ་འབར་བའི་སྒྲོན་མ་ཅན་ཞུས་

སམ་གསོལ་བ་ནི་ཤིན་ཏུ་ཡང་ལེགས་ཏེ། དེ་ནི་འདི་ལྟར་ཡིན་རོ། །དུས་གསུམ་གྱི་བདེ་བར་གཤེགས་པ་བྱ་བ་ནི། སྔ་རབས་འདས་པ་དང༌། ད་ལྟར་བཞུགས་པ་དང༌། སླད་ཀྱི་འབྱོན་
པ་དང་གསུམ་ཡིན་ནོ། །ཁམས་གསུམ་གྱི་སེམས་ཅན་ཉོན་མོངས་པ་བྱ་བ་ནི། འདོད་པའི་ཁམས་དང༌། གཟུགས་ཁམས་དང༌། གཟུགས་མེད་པའི་ཁམས་དང་གསུམ་ཡིན་ནོ། །མཆོད་
པའི་ཡར་སྟགས་ལྡན་པ་རྣམ་པ་ལྔ་བྱ་བ་ནི། དུས་གསུམ་གྱི་བདེ་བར་གཤེགས་པ་ལ་མཆོད་དོ། །ལྔ་གང་ཡིན་ན། དང་པོ་ཁོ་ན་དང་བའི་སེམས་དང་ལྡན་པ། དེ་ནས་གུས་པའི་ལུས་དང་
ལྡན་པ། དེ་ནས་སྙན་པའི་སྒྲ་དང་ལྡན་པ། དེ་ནས་གཙང་མའི་ཟས་དང་ལྡན་པ། དེ་ནས་མཛེས་པའི་རྒྱན་དང་ལྡན་པ། དེ་ལྟར་ལྡན་པ་རྣམ་པ་ལྔས་དུས་གསུམ་གྱི་བདེ་བར་གཤེགས་
པ་རྣམས་ལ་མཆོད་པས། སྐྱབས་སུ་གསོལ་བའི་སེམས་ཅན་ཐམས་ཅད་འདྲེན་པར་ནུས་སོ། །སྦྱིན་པའི་ཡར་སྟགས་འདོད་པ་རྣམ་པ་ལྔ་བྱ་བ་ནི། ཁམས་གསུམ་གྱི་སེམས་ཅན་ལ་
སྦྱིན་ནོ། །ལྔ་གང་དང་གང་ཡིན་ན། མིག་གཟུགས་སྡུག་རྒུ་ཀུན་འདོད་པ་དང༌། རྣ་བ་སྒྲ་སྙན་པ་འདོད་པ་དང༌། སྣ་དྲི་ཞིམ་པོ་འདོད་པ་དང་། ལྕེ་རོ་ཞིམ་པོ་འདོད་པ་དང༌། ལུས་རེག་

འཇམ་པོ་འདོད་པ་དང༌། ཡིད་རྩ་བ་ཡིན་པས་གཞན་ལས་བདག་མཐོ་བར་འདོད་པ་དང༌། དེ་ལྟར་འདོད་པ་རྣམ་པ་ལྔ་ཁམས་གསུམ་གྱི་སེམས་ཅན་ལ་སྦྱིན་པས། དགོས་འདོད་རེ་བ་བསྐངས་
ནས་ལན་ཆགས་སྡུག་བསྔལ་ཁེར་རོ། །ཚེ་འདས་ཐར་པར་འདྲོངས་སོ། །ཡོན་བདག་གི་སྒྲིབ་པ་འབྱང་ངོ༌། །དེ་སྐད་ཅེས་གཤེན་རབ་ཀྱིས་བཀའ་སྩལ་ཏོ། །དེ་ལ་ཡང་རྒྱལ་པོས་གསོལ་པ། 
སྟོན་པ་ལགས། བདག་ཅག་འདིར་འཚོགས་པ་མི་རྣམས་ནི། འཁོར་བའི་ས་ལ་གནས་པ་ཡིས། །ཤིན་ཏུ་རིག་པའི་བློ་ཆུང་ལགས། །མགྲོན་དུ་གྱུར་པ་རྣམ་གཉིས་ལ། །ལྡན་པ་ལྔ་
དང་འདོད་པ་ལྔ། །གཤེན་རབ་ཉིད་ཀྱི་བཤད་པ་ལས། །ད་རུང་གང་ལགས་ཆ་མ་མཆིས། །དེ་སྐད་ཅེས་རྒྱལ་པོས་གསོལ་པས། དེ་ལ་གཤེན་རབ་ཀྱིས་གསེར་གྱི་ཤིང་རྟ་འཁོར་ལོ་
བསྒྱུར་ནས། འཁོར་གཡུང་དྲུང་སེམས་དཔའ་ལྔ་སྟོང་ལྔ་བརྒྱ་དང༌། མེ་ཏོག་མཛེས་པའི་ཚལ་ལ་བྱོན་ནས། ས་གཞི་དེ་ལ་སྟེགས་བུ་ཆེན་པོ་གཉིས་གོང་འོག་ཏུ་ཆག་ཆག་བཏབ། 
སྟོན་པ་ཉིད་པདྨ་རིས་ཀྱི་གདན་སྟེངས་སུ་བཞུགས་ནས། གསེར་གྱི་ཆག་ཤིང་གཡུའི་གཡུང་དྲུང་རིས་ཅན་ཕྱག་ཏུ་བསྣམས་ན། དམག་མི་སུམ་སྟོང་དང༌། རྒྱལ་པོ་འབར་བའི་སྒྲོན་

མ་ཅན་དང༌། ཡོན་བདག་རྣམས་ལ་བཀའ་སྩལ་པ། སྟེགས་བུ་ཡ་ཏ་འདི་སྟེང་དུ་དུས་གསུམ་གྱི་བདེ་བར་གཤེགས་པ་མཆོད་གནས་ཀྱི་མགྲོན་ལ། མཆོད་
པའི་ཡར་སྟགས་ལྡན་པ་རྣམ་པ་ལྔ་བཤམ་དགོས་སོ། །དེ་གང་ཞེ་ན། དང་པོ་ཀ་ན་དང་བའི་སེམས་དང་ལྡན་པའི་མཆོད་པ་བྱ་བ་ཡིན་ནོ། །སེམས་ཉིད་ཤིན་ཏུ་སྤྲོ་ལ་དང་བར་གྱིས་
ལ། ཡེ་ཤེས་ཀྱི་ལྷ་སྐུ་མདུན་རྒྱབ་མི་མངའ་བ། ཞལ་ཕྱོགས་བཅུ་ཡོངས་སུ་གཟིགས་པ། འོད་ཡོངས་སུ་གསལ་བ་མང་པོ་བྱོན་པར་སོམས་ཤིག །དེ་ནི་དང་བའི་སེམས་དང་ལྡན་
མཆོད་པའོ། །དེའི་རྟིང་ལ་གུས་པ་ལུས་དང་ལྡན་པའི་མཆོད་པ་འདི་ཡིན་ནོ། །གཟུགས་ཕུང་ཐམས་ཅད་ཁྲུས་གྱིས་དག་པར་ཁྲུས་ལ། རྒྱན་དང་ཆ་ལུགས་མཛེས་པར་གྱིས། ལྷའི་
ཕྱག་རྒྱ་ཐལ་སྦྱོར་སྟོན། སྐོར་བ་གྱིས་ཤིང་ལྷ་ཕྱག་ཚོལ། གར་དང་ཚོམ་ཚོམ་མཛེས་པར་བསྒྱུར། དེ་ནི་གུས་པའི་ལུས་དང་ལྡན་པའི་མཆོད་པའོ། །དེའི་རྟིང་ལ་སྙན་པའི་སྒྲ་དང་
ལྡན་པའི་མཆོད་པ་བྱ་བ་འདི་ཡིན་ནོ། །སྐད་གཅོང་བརྒྱད་ཀྱིས་གཏང་རག་ཤིན་ཏུ་སྙན་པར་བསྒྱུར། ལྷ་གཤེན་སྟོང་གི་མཚན་བརྗོད། རྔ་དང་གཤང་དང་། དུང་དང་གླིང་བུ་དང༌། ཏམ་བུ་ར་དང༌། 

པི་ཝང་དང༌། སིལ་སྙན་ཐམས་ཅད་ཀྱིས་སྙན་པའི་སྒྲ་སྒྲག །དེ་ནས་སྙན་པའི་སྒྲ་དང་ལྡན་པའི་མཆོད་པའོ། །དེའི་རྟིང་ལ་གཙང་མའི་ཟས་དང་ལྡན་པའི་མཆོད་པ་བྱ་བ་འདི་ཡིན་ནོ། །
གསེར་དངུལ་ལ་སོགས་པའི་གཞོང་པ་གཙང་མ་ཐམས་ཅད་དུ། གཙང་མའི་ཟས་ཐམས་ཅད་བསག་གོ། །རྩི་ཏོག་གི་སྙིང་པོ་མར་དང༌། ཤིང་ཐོག་གི་སྙིང་པོ་བུ་རམ་དང༌། མེ་
ཏོག་གི་སྙིང་པོ་སྦྲང་རྩི་དང༌། འབྲུའི་སྙིང་པོ་ཏིལ་དང༌། ཆུའི་སྙིང་པོ་ལན་ཚ་དང༌། རྩིའི་སྙིང་པོ་འོ་མ་དང༌། སྨན་གྱི་ཆུ་བོ་དང༌། ཕྱི་མ་ཡང་སྨན་དང་། འབྲུ་ཐམས་ཅད་དང༌། མེ་
ཏོག་ཐམས་ཅད་རྣམས་སོགས་ལ། དེ་དང་མཐུན་པར་མར་མེ་དང༌སྤོས་དུད་དང༌། ཚན་ཆས་དང༌། གསས་བཤོས་དང༌། ཐམས་ཅད་སོགས་ལ་བདེ་བར་གཤེགས་པ་སྲིད་པ་དང༌། ལྷ་
དང༌ལྷ་མོ་སྟོང་གི་མཚན་བརྗོད་ལ་མཆོད་པ་འབུལ་ལོ། །དེ་ནི་གཙང་མའི་ཟས་དང་ལྡན་པའི་མཆོད་པ་ཡིན་ནོ། །དེའི་རྟིང་ལ་མཛེས་པའི་རྒྱན་དང་ལྡན་པའི་མཆོད་པ་བྱ་བ་འདི་ཡིན་
ནོ། །དར་ཚོན་ལ་བླ་རྒྱན་བྱས་ལ། བླ་རེ་དང༌། རྒྱལ་མཚན་དང༌། བ་དན་དང༌། འཕན་དང༌། གདུགས་དང༌། རུ་མཚོན་དང༌། ཟ་ར་ཚགས་དང༌། དབལ་དར་དང༌། ཡོལ་བ༌དར་བུ་ཁད་དང་དེ་རྣམས་

སོ། །གནམ་གྱི་སྙིང་པོ་གཡུ་དང༌། སའི་སྙིང་པོ་གསེར་དང༌། ཆུའི་སྙིང་པོ་དངུལ་དང༌། མེའི་སྙིང་པོ་ཟངས་དང༌། རླུང་གི་སྙིང་པོ་ལྕགས་དང༌། དེ་རྣམས་ལ་རྒྱན་སྣ་ཚོགས་
བྱས་པ་དེ་རྣམས་སོ། །ས་ཚོན་ཐམས་ཅད་ཀྱིས་རྡུལ་ཚོན་དུ་བྲིས་དང་། སྟག་སེང་དང༌རྒྱ་འབག་དང༌། རྒྱ་རྟ་དང་དེ་རྣམས་སོ། །དེ་ལྟར་སྣ་ཚོགས་བསྒྱུར་ལ་མཆོད་པ་འབུལ་ལོ། །དེ་ནི་མཛེས་
པ་རྒྱན་དང་ལྡན་པའི་མཆོད་པ་ཡིན་ནོ། །སྟེགས་བུ་ཡ་ཏར་བདེར་གཤེགས་ཀྱི་མགྲོན་མཆོད་གནས་ལ་དེ་རྣམས་དགོས་སོ། །སྟེགས་བུ་མ་ཐའི་སྟེང་དུ་ཁམས་གསུམ་གྱི་སེམས་
ཅན་སྙིང་རྗེའི་མགྲོན་ལ། སྦྱིན་པའི་ཡར་སྟགས་འདོད་པ་ལྔ་དང་ལྡན་པ་བཤམ་དགོས་སོ། །དེ་གང་ཞེ་ན། དང་པོ་ཀ་ན་སེམས་ཅན་གྱི་རང་བཞིན་མིག་གཟུགས་སྡུག་རྒུར་འདོད་པ་
ལ་འབྲུ་ཐམས་ཅད་ཀྱི་ཕྱེ་ལ། གཟུགས་མཁན་གྱིས་དོད་པར་འདབ་ཆགས་དང༌། གཅན་གཟན་དང༌། རི་དྭགས་དང༌། མི་ནོར་དང༌། མི་ཕོ་མོ་མང་པོ་དང༌། ཤིན་ཏུ་གྲངས་མང་བར་གྱིས་
ཤིག །དེ་ཐམས་ཅད་ཀྱི་གཟུགས་བརྙན་ལ་སྤུ་ཙམ་རེ་རེ་མ་ནོར་བར་ཚུགས་ཤིག །མིག་གཟུགས་འདོད་པ་ལ་སྤྲུལ་པ་བྱས་ལ་ལན་ཆགས་སུ་གཞལ་ལོ། །འདོད་པའི་སྡུག་

བསྔལ་ཞིག་དེས་འཁོར་རོ། །དེའི་རྟིང་ལ་སེམས་ཅན་གྱི་རང་བཞིན་གྱིས། ལུས་རེག་བྱ་འཇམ་པོར་འདོད་པས་དར་ཟབ་དང༌། གཅན་གཟན་དང༌། རི་དྭགས་དང༌། སྣམ་གོས་དང༌། ཐམས་ཅད་ཀྱི་རྐམ་རྐོམ་དང༌། རས་རོས་ཐམས་ཅད་མངོན་པར་སོགས་ཤིག །ལུས་རེག་བྱ་འཇམ་པོར་འདོད་པ་ལ་ སྤྲུལ་པ་བྱས་ལ་ལན་ཆགས་སུ་གཞལ་ལོ། །འདོད་པའི་སྡུག་བསྔལ་ཅིག་འཁོར་རོ། །དེའི་རྟིང་ལ་སེམས་ཅན་གྱི་རང་བཞིན་གྱིས་ལྕེ་རོ་ཞིམ་པོ་འདོད་པ་ལ་རང་རེས་སྲོག་མ་བཅད་པའི་ཤ་སྣ་མང་པོ་དང༌ཁྲག་སྣ་མང་པོ་དང༌། དཀར་སྣ་མང་པོ་དང༌། 
ཟས་སྣ་མང་པོ་དང༌། འབྲུ་སྣ་མང་པོ་དང༌། མངར་སྣ་མང་པོ་དང༌། སྐྱུར་སྣ་མང་པོ་དང༌། དེ་ལྟར་ཐམས་ཅད་གཞོང་པར་སོགས་ཤིག །ལྕེ་རོ་ཞིམ་པོ་འདོད་པ་རྣམས་ལ་སྤྲུལ་པ་བྱས་ལ་ལན་
ཆགས་སུ་གཞལ་ལོ། །འདོད་པའི་སྡུག་བསྔལ་ཅིག་དེས་འཁོར་རོ། །དེའི་རྟིང་ལ་སེམས་ཅན་གྱི་རང་བཞིན་གྱིས་སྣ་དྲི་ཞིམ་པོར་འདོད་པ་ལ་ས་དྲི་དང་ལྡན་པ་མུ་ཟི་ལྟ་བུ་དང༌། ཆུ་དྲི་དང་ལྡན་
པ་འགའ་ཏི་གཟིགས་(སིང་གཟིགས་)ལྟ་བུ་དང༌། མེ་དྲི་དང་ལྡན་པ་གསུར་དུད་ཅན་ལྟ་བུ་དང༌། ཤ་དྲི་དང་ལྡན་པ་གླ་རྩི་ལྟ་བུ་དང༌། ཁྲག་དྲི་དང་ལྡན་པ་གླང་པོ་ཆེའི་ཁྲག་ལྟ་བུ་དང༌། འབྲུ་དྲི་དང་ལྡན་པ་
གྷ་ཏི་སི་(ས་ལི་ལ་)ལྟ་བུ་དང༌། སྨན་དྲི་དང་ལྡན་པ་ག་པུར་ལྟ་བུ་དང༌། དེ་ལྟར་ཐམས་ཅད་གཞོང་པར་སོགས་ཤིག །སྣ་དྲི་ཞིམ་པོར་འདོད་པ་རྣམས་ལ་སྤྲུལ་པ་བྱས་ལ་ལན་ཆགས་སུ་
གཞལ་ལོ། །འདོད་པའི་སྡུག་བསྔལ་ཅིག་དེས་ཁེར་རོ། །དེའི་རྟིང་ལ་སེམས་ཅན་གྱི་རང་བཞིན་གྱིས་རྣ་བ་སྒྲ་སྙན་པར་འདོད་པ་ལ། སྔགས་ཀྱི་བརྡ་ཡིས་སྙན་པ་དང༌། གཏང་རག་གི་

དབྱངས་ཀྱིས་ཇི་ལྟར་སྙན་པ་དང༌། སིལ་སྙན་སྒྲ་རྣམས་ཇི་ལྟར་སྙན་པ་དང༌། དེ་ལྟར་ཐམས་ཅད་གཤེན་རབ་གྱིས་སྤྲུལ་པར་བྱས་ལ། རྣ་བ་སྒྲ་སྙན་པར་འདོད་པ་ལ་སྒྲ་སྙན་པར་བྱའོ། །
འདོད་པའི་སྡུག་བསྔལ་ཅིག་དེས་ཁེར་རོ། །ཡིད་ཐམས་ཅད་དེ་རྣམས་འདོད་ན། བདག་མཐོ་གཞན་དམའ་བས་གདུངས་བས། བདག་གཤེན་རབ་ཀྱི་བཀའ་བདུད་རྩི་དང་འདྲ་བས་བཏུལ་ལ་བོན་ཉིད་ལ་
དགོད་དོ། །ས་བོན་བཟང་པོ་མེད་པ་རྣམས་ནི་དགོད་པར་མི་ནུས་སོ། །ངེས་པའི་དོན་དང་སྦྱར་བ་ན། །འདོད་པ་ལྔ་དང་ལྡན་པ་ལྔ། །གཅིག་གི་ནང་ན་གཅིག་ཚང་ངོ༌། །སེམས་ཅན་དོན་དུ་ཕྱེ་
བའོ། །དེ་སྐད་ཅེས་གཤེར་རབ་ཀྱིས་བཀའ་སྩལ་ཏོ། །དེར་རྒྱལ་པོ་འབར་བའི་སྒྲོན་མ་ཅན་དང༌རྩ་བའི་ཡོན་བདག་རྣམས་དང༌། དམག་མི་སུམ་སྟོང་རྣམས་ཀྱིས། གཤེན་རབ་ཀྱི་
བཀའ་སྩལ་བའི་ཡར་སྟགས་ཀུན་ཚང་བར་བཙལ་ནས། སྟེགས་བུ་རྣམ་པ་གཉིས་ལ་སོ་སོར་ཚང་བར་བསྒྲིགས་སོ། །དེ་ནས་གཤེན་རབ་ཀྱིས་དུང་ཤོག་དཀར་པོ་ལ་མིའི་གཟུགས་སུ་
བཏོད། ཡི་གེ་དཔའ་བོ་འབྲུ་ལྔ་ཕྱོགས་བཞི་དབུས་དང་ལྔར་བྲིས། རྐང་པ་གཡས་པ་ལ་ཡང་། རྐང་པ་གཡོན་པ་ལ་ཡང་། ལག་པ་གཡས་པ་ལ་ཁང་། ལག་པ་གཡོན་པ་ལ་

སྲུམ། དཔྲལ་བར་ལ་ཨཱོྃ། དཀྱིལ་དུ་ཚེ་འདས་པ་རྣམས་ཀྱི་མིང་རུས་རྣམས་བྲིས་སོ། །སྙུག་རྒོད་ཚིགས་གསུམ་པ་རེ་རེ་ལ་བཏགས་སོ། །སྟེགས་བུ་གཉིས་ཀྱི་བར་དུ་བཙུགས་སོ། །དེ་ལ་
སྲས་གཏོ་བུ་འབུམ་སངས་ངོ་མཚར་སྐྱེས་ནས། གཤེན་རབ་ལ་ཐེ་ཚོམ་ཞུས་པ་སྟོན་པ་གཤེན་རབ་ལགས། འབངས་ཚེ་འདས་ཤིང་ལུས་རྗེས་པ་རྣམས་དྲང་བ་དང༌། རྒྱལ་པོ་འབར་བའི་
སྒྲོན་ཅན་དང༌། དམག་མི་སུམ་སྟོང་སྡིག་པ་བཤགས་པར་རྣམ་པ་ཐམས་ཅད་མཁྱེན་པ་ཁྱེད་ལ་ཞུས་པ་ལགས་ན། ཉིད་ནི་རྣམ་པ་ཐམས་ཅད་སྲིད་པར་མཁྱེན་པ་ཡང་ལགས། མགྲོན་རྣམ་པ་གཉིས་ལས་གྱེས་པ་དང༌། ཡར་སྟེགས་རྣམ་
པ་གཉིས་ལས་གྱེས་པ་འདི་སྙེད་ཙམ་ཅིག་འཚལ་བ་དེ་ཅི་ལགས། མཆོད་གནས་ཀྱི་མགྲོན་བྱ་བ་ཅིའི་ཕྱིར་མཆོད་གནས་ལགས། མཆོད་ན་ཡོན་ཏན་ཅི་མཆིས། མ་མཆོད་ན་
སྐྱོན་ཅི་མཆིས། སྙིང་རྗེའི་མགྲོན་བགྱི་བ་ཅིའི་ཕྱིར་སྙིང་རྗེ་བ་ལགས། བྱིན་ན་ཡོན་ཏན་ཅི་མཆིས། མ་བྱིན་ན་སྐྱོན་ཅི་མཆིས། མཚན་བྱང་དཔའ་བོ་འབྲུ་ལྔས་བསྐོར་བ་ཅིའི་ཕྱིར་
བསྐོར། ཡ་སྟགས་བགྱི་བ་དོན་དུ་ཅིའི་ཕྱིར་ཡར་སྟགས་ལགས། དེ་སྐད་ཅེས་གཤེན་རབ་ལ་གཏོ་བུས་ཐེ་ཚོམ་གསོལ་ཏོ། །དེ་ལ་གཤེན་རབ་ཀྱིས་བཀའ་སྩལ་པ། གཏོ་བུ་འབུམ་སངས་

དེ་ནི་འདི་ལྟར་རོ། །ང་ནི་རྣམ་པ་ཐམས་ཅད་སྲིད་པར་མཁྱེན་པ་ཡང་དེ་ལྟར་ཡིན་ནོ། །མགྲོན་དང་ཡར་སྟགས་ཀྱང་མི་དགོས་པར་འདྲོངས་ཏེ། ནམ་ཞིག་བདག་འཁོར་
བ་མྱ་ངན་ལས་འདས་ཙམ་ན། སླད་ན་གང་ཟག་གཤེན་པོ་རྣམས་ལ། སེམས་ཅན་དྲང་བའི་དཔེ་དང་། ཐབས་སུ་བསྟན་པ་ཡིན་ནོ། །དེ་ལྟར་རོ། །ཁྱོད་རྣམས་ཀྱིས་ཀྱང་ཤེས་པར་གྱིས་
ཤིག །རབ་ཏུ་ཡང་ཤེས་ཡང་གྱིས་ཤིག །ཤིན་ཏུ་ཡང་ཤེས་པར་གྱིས་ཤིག །མཆོད་གནས་ཀྱི་མགྲོན་འདས་པ་དང་། མ་བྱོན་པ་གཉིས་ནི་སྲི་ཞུའི་ཚུལ་དུ། བདག་དང་མཐའ་ཡས་པའི་སེམས་
ཅན་དུས་ད་ལྟའི་སྟོན་པ་འདིའི་རིང་ལ་སངས་མ་རྒྱས་པ། ནམ་ཞིག་ཐུགས་རྗེ་ཅན་ཁྱོད་སྟོན་པ་ལ་བྱོན་ཙམ་ན། ཞལ་མཐོང་ཞིང་སངས་རྒྱས་པར་ཤོག་ཅིག་པར་སྨོན་ལམ་བཏབ་
ལ། ཕྱག་བཙལ་བ་ཙམ་གྱིས་ཆོག་པ་ཡིན་ནོ། །ད་ལྟར་བཞུགས་པའི་བདེ་བར་གཤེགས་པ་རྣམས་ནི། ཐུགས་རྗེས་འགྲོ་བའི་དོན་མཛད་པས། མཚན་བརྗོད་ཅིང་། ལྡན་པ་རྣམ་
པ་ལྔའི་མཆོད་པ་ཕུལ་ན། སྒྲིབ་པ་བྱང་ནས་ཚོགས་རྫོགས་ཏེ། སངས་རྒྱས་ཏེ་འགྲོའོ། །དེའི་ཕྱིར་ན་མཆོད་གནས་ཀྱི་མགྲོན་ཡིན་པས། མཆོད་ན་ཡོན་ཏན་དེ་ལྟར་ཆེའོ། །མ་མཆོད་

ན་སྐྱོན་ཆེ་སྟེ། ཚོགས་རྫོགས་པ་བས་སྒྲིབ་པ་ཡང་མི་འབྱང་སྟེ། རྣམ་བཞིར་སྐྱེའོ། །རིགས་དྲུག་ཏུ་འགྲོའོ། །ཁམས་གསུམ་དུ་འཁོར་རོ། །དེ་ལྟར་རྒྱུན་དུ་སྡུག་བསྔལ་ལས་ཐར་པའི་
དུས་མེད་དོ། །སྙིང་རྗེའི་མགྲོན་ནི་ཤིན་ཏུ་སྙིང་རྗེ་བ་ཡིན་ཏེ། ཁམས་གསུམ་ན་རིགས་དྲུག་ཏུ་གནས་པ་ལ། ལྷ་རྣམས་ནི་དོན་དམ་པ་མ་རྟོགས་པས་ཕམ་ལྟུང་གིས་སྙིང་རྗེའོ། །ལྷ་
མ་ཡིན་རྣམས་ནི་དོན་དམ་པ་མ་རྟོགས་པས་འཐབ་རྩོད་སྙིང་རྗེའོ། །མི་རྣམས་ནི་དོན་དམ་པ་མ་རྟོག་པས་འདོད་པས་གདུངས་པས་སྙིང་རྗེའོ། །བྱོལ་སོང་རྣམས་ནི་དོན་དམ་པ་མ་
རྟོགས་པས་གླེན་ལྐུགས་ཀྱིས་སྙིང་རྗེའོ། །ཡི་དྭགས་རྣམས་ནི་དོན་དམ་པ་མ་རྟོགས་པས་བཀྲེས་སྐོམ་གྱིས་སྙིང་རྗེའོ། །དམྱལ་བ་རྣམས་ནི་དོན་དམ་པ་མ་རྟོགས་པས་བཙོ་སྲེག་གིས་
སྙིང་རྗེའོ། །དེའི་ཕྱིར་ན་སྙིང་རྗེའི་མགྲོན་ནོ། །འདོད་པ་ལྔའི་ཡར་སྟགས་བྱིན་ན། དགོས་འདོད་རེ་བ་སྐོངས་ནས༌ཅི་འདོད་པ་ཡིད་ལ་ཕྲད་པས། བསོད་ནམས་དཔག་ཏུ་མེད་དོ། །མ་བྱིན་ན་རང་
རེ་ཆགས་པས་བཅིངས་ཏེ། རིས་དྲུག་གི་སེམས་ཅན་དེའི་སར་སྐྱེས་ནས། སྡུག་བསྔལ་ལས་ཐར་པའི་དུས་མི་འོང་ངོ༌། །དེ་ལྟར་སྙིང་རྗེའི་མགྲོན་ལ་ཡར་སྟགས་བྱིན་ན། སྐྱབས་སུ་

གསོལ་བ་རྣམས་ཀྱང་ལན་ཆགས་འཁོར་ནས་སྒྲིབ་པ་འབྱང་ངོ༌། །ཚོགས་རྫོགས་ནས་སངས་རྒྱའོ། །སྙིང་རྗེའི་མགྲོན་ལ་བྱིན་ན་ཡོན་ཏན་དེ་ལྟར་ཆེའོ། །མ་བྱིན་
ན་སྐྱོན་དེ་ལྟར་ཡོད་དོ། །མཚན་བྱང་ལ་ཡི་གེ་དཔའ་བོ་འབྲུ་ལྔས་བསྐོར་བ་ནི། ཡི་གེ་ལྔ་ནི་ལྷ་ལྔའི་སྙིང་པོ་ཡིན་པས་ཀྱང༌། ཚེ་འདས་པ་འཁོར་བ་ལས་འདྲེན་པར་ནུས་པས་ཀྱང་
བསྐོར་རོ། །ཡི་གེ་ལྔ་ནི་ཡེ་ཤེས་ལྔའི་སྙིང་པོ་ཡིན་པས་ཀྱང༌། ཚེ་འདས་པའི་དུག་ལྔ་འཇོམས་པས་ཀྱང་བསྐོར་རོ། །ཡི་གེ་ལྔ་ནི་ཕུང་པོ་ལྔའི་སྙིང་པོ་ཡིན་པས་ཀྱང༌། ཚེ་འདས་པ་སྐྱེ་བ་
རྣམས་སྒྲོལ་ནུས་པས་ཀྱང་བསྐོར་རོ། །ཡི་གེ་ལྔ་ནི་འབྱུང་བ་ལྔའི་སྙིང་པོ་ཡིན་པས་ཀྱང༌། ཆགས་སྡང་རྣམ་པ་ལྔ་བསྐོར་ནུས་པས་ཀྱང་བསྐོར་རོ། །དེའི་ཕྱིར་ན་དཔའ་བོ་འབྲུ་ལྔས་མཚན་
བྱང་བསྐོར་རོ། །ཡར་སྟགས་བྱ་བ་ནི་དོན་དམ་པར་རྒྱུས་འབྲས་བུ་ཚོལ་ཏེ། ངན་སོང་གསུམ་ནས་མཐོ་རིས་གསུམ་དུ་ཡར་ཡར་འདྲེན་པའི་སྟེགས་བྱེད་པས་ཀྱང་ཡར་སྟེགས་སོ། །མཐོ་རིས་
གསུམ་ནས་བླ་ན་མེད་པའི་འབྲས་བུར་ཡར་ཡར་སྟེགས་བྱེད་པས་ཀྱང་ཡར་སྟེགས་སོ། །བླ་ན་མེད་པའི་འབྲས་བུ་ལས། སླར་འགྲོ་བ་སེམས་ཅན་འདྲེན་པའི་སྟེགས་བྱེད་ནུས་པས་ཀྱང་ཡར་

སྟེགས་སོ། །ཡར་སྟེགས་བྱ་བ་དེའི་ཕྱིར་ཡར་སྟེགས་སོ། །དེ་དེ་ལྟར་རོ། །འཁོར་རྣམས་ཀྱིས་ཤེས་པར་གྱིས་ཤིག །རབ་ཏུ་ཡང་ཤེས་པར་གྱིས་ཤིག །ཤིན་ཏུ་ཡང་ཤེས་པར་གྱིས་ཤིག །དེ་སྐད་ཅེས་
གཤེན་རབ་ཀྱིས་བཀའ་སྩལ་ཏོ། །ཡང་སྲས་གཏོ་བུ་འབུམ་སངས་ཀྱིས་གསོལ་པ། གཤེན་རབ་ལགས། ཉོན་མོངས་པའི་སྒྲིབ་པ་སྦྱང་བའི་ཕྱིར། མགྲོན་རྣམ་པ་གཉིས་ལ་ཡར་
སྟེགས་རྣམ་པ་གཉིས་ཏེ། མཆོད་གནས་ཀྱི་མགྲོན་ལ་མཆོད་པའི་ཡར་སྟེགས། ལྡན་པ་རྣམ་པ་ལྔས་མཆོད་པ་དེ་ནི་འདི་ལྟར་ཡིན་པར་ཡང་དགོས་ཏེ། ལེགས་པར་ཡང་གདའ་འོ། །
བློ་ཡང་ཆེས་སོ། །ཡོན་ཏན་ཡང་ཆེ་བར་གདའ་འོ། །ཞུ་ཞིང་གསོལ་རྒྱུ་ཡང་མ་མཆིས་སོ། །སྙིང་རྗེའི་མགྲོན་ལ་འདོད་པ་ལྔའི་སྦྱིན་པ་འདི། ཁྱབ་པར་སྦྱིན་ནམ་ཕྱེ་ལ་སྦྱིན་ངེས་པར་
བདག་ལ་བསྟན་དུ་གསོལ། གཏོ་བུ་འབུམ་སངས་ཀྱིས་དེ་སྐད་ཅེས་གསོལ་ཏོ། །དེ་ལ་ཡང་གཤེན་རབ་ཀྱིས་བཀའ་སྩལ་པ། དེ་ལྟར་ཞུ་བ་ནི་ཤིན་ཏུ་ཡང་ལེགས་སོ། །རབ་ཏུ་ཡང་
ལེགས་སོ། །སྦྱིན་པའི་རང་བཞིན་མཉམ་པར་བསྙམས་པ་ཡིན། བདག་དང་གཞན་མེད་ཕྱོགས་དང་རིས་མེད་དོ། །བཟང་དང་ངན་མེད་པར་ཁམས་གསུམ་མཉམ་པར་སྦྱིན། མཆོད་

གནས་མགྲོན་གྱི་བྱིན་རླབས་ཀྱིས་སོ་སོར་ཐིམ་པར་གྱུར། དེ་དེ་ལྟར་རོ། །ཁྱོད་རྣམས་ཀྱིས་ཤེས་པར་གྱིས་ཤིག །རབ་ཏུ་ཡང་ཤེས་པར་གྱིས་ཤིག །ཤིན་ཏུ་ཡང་ཤེས་པར་གྱིས་
ཤིག །དེ་སྐད་ཅེས་གཤེན་རབ་ཀྱིས་བཀའ་སྩལ་ཏོ། །ཡང་གཏོ་བུ་འབུམ་སངས་ཀྱིས་གཤེན་རབ་ལ་ཞུས་པ། སྟོན་པ་གཤེན་རབ་ལགས། འདོད་པའི་ཡོན་ཏན་ལྔ་ཡིས་ཁམས་གསུམ་
གྱི་སེམས་ཅན་ལ་ཁྱབ་པར་སྦྱིན་པ་ན། འདོད་ཁམས་མན་ཆད་ལ་ཁྱབ་ཏུ་རུང་ན། གཟུགས་ཁམས་ཤ་དང་ཁྲག་འདོད་པ་ལྟ་བུ་ལགས་སམ། གཟུགས་མེད་པའི་ཁམས་གཟུགས་
མེད་པས་རེག་བྱ་འདོད་པ་ལགས་སམ། མིག་མེད་པས་གཟུགས་འདོད་པ་ལགས་སམ། རྣ་བ་མེད་པས་སྒྲ་འདོད་པ་ལགས་སམ། སྣ་མེད་པས་དྲི་འདོད་པ་ལགས་སམ། ལྕེ་མེད་པས་
རོ་འདོད་པ་ལགས་སམ། དེ་ལས་དཔགས་པས་ཡར་སྟགས་རྣམས་ཀྱང༌ཕྱེ་ལ་སྦྱིན་མི་འཐད་ལགས་སམ། དེ་སྐད་ཅེས་གཏོ་བུ་འབུམ་སངས་ཀྱིས་གསོལ་ཏོ། །དེ་ལ་གཤེན་རབ་ཀྱིས་
བཀའ་སྩལ་པ། གཏོ་བུས་ཞུས་སམ་གསོལ་པ་ནི་ཤིན་ཏུ་ཡང་ལེགས་སོ། །རབ་ཏུ་ཡང་ལེགས་སོ། །དེ་ནི་འདི་ལྟར་རོ། །འདོད་པའི་ཡོན་ཏན་རྣམ་པ་ལྔ་ནི། ཁམས་གསུམ་གྱི་

སེམས་ཅན་རྣམས་ལ་འདོད་པར་གོ་མཉམ་མོ། །འདོད་པའི་ཁམས་ལྟ་ཨ་ཅང་ཆེས་སྟེ་འདོད་དོ། །གཟུགས་ཀྱི་ཁམས་ཀྱང་ཏིང་ངེ་འཛིན་ལ་གནས་པས་དབང་པོ་རྣམས་ནི་ཚང་བར་མེད། དབང་རྟེན་
རྣམས་ནི་ཡོད། ཤ་ཁྲག་རྣམས་ལ་སོགས་པ་ཁམ་གྱི་ཟས་དབང་པོ་མེད་པས་ཟ་མི་ཤེས་ཀྱང༌། ཏིང་ངེ་འཛིན་གཡོས་ན་ཟོས་པའི་བག་ཆགས་དྲན་པས་ཤིན་ཏུ་གདུངས་སོ། །ཐུགས་རྗེས་
བསྔོས་པས་ཚིམ་པར་བྱའོ། །བསྔོས་པ་ཙམ་གྱིས་ཚིམ་ནས། བསོད་ནམས་དཔག་ཏུ་མེད་པར་ཆེའོ། །དེ་བས་འདོད་ཁམས་མན་ཆོད་ན་ཡང༌། དྲི་ལ་དགའ་བ་ཡང་བསམ་དུ་མེད་པ་ཞིག་
ཡོད་དོ། །གཟུགས་མེད་པའི་ཁམས་ན། གཟུགས་འགགས་ནས་སྒོ་ལྔའི་རྣམ་པར་ཤེས་པ་ཡང་འགགས་ནས་མེད་དོ། །ཡིད་དང་ཉོན་མོངས་པའི་ཡིད་ཀུན་གཞི་དང་གསུམ་ཡོད་པས། 
སྔ་མ་དབང་པོ་ཅན་དུ་སྐྱེས་པའི་འདོད་པ་དྲན་པས་ཤིན་ཏུ་ཡང་འདོད་དོ། །ཉོན་མོངས་པ་ཅན་གྱི་ཡིད་ལ་སྒྲའི་བག་ཆགས་ཡོད་པས་རབ་ཏུ་གདུངས་སོ། །དྲི་དང༌། གཟུགས་དང༌། རེག་དང༌། རོ་དང༌། 
ཀུན་ལ་ཁམས་གཉིས་པ་བས་ཀྱང་རབ་ཏུ་གདུངས་སོ། །དོན་དམ་པ་མ་རྟོགས་པའི་སེམས་ཆགས་པ་ལ་གདུངས་པས། འདོད་པ་ལ་སྦྱར་ན་ཡང་ཕྱིའི་དབང་པོ་འདི་ཀུན་གྱིས་འདོད་པ་

འདི་ལྟ་བུ་ནི་ཡེ་མ་ཡིན་ནོ། །བར་མ་དོའི་སེམས་ཅན་ཀྱང༌གཟུགས་དང་དབང་པོ་ལྔ་ཁ་མེད་དོ། །སེམས་འདོད་པའི་སྡུག་བསྔལ་གྱིས་འཁོར་མོད་ལ་ལུས་ལེན་ཤེས་པས། རང་རེ་
ཡང་གཉིད་ལོག་ཙམ་ན་དབང་པོ་ལྔ་ཀུན་འགགས་ཏེ། སེམས་ཀྱི་སྡུག་བསྔལ་གྱིས་རྨི་ལམ་ན་འདོད་པ་ལྔ་ལ་མི་འདོད་དགུ་འདོད་པ་དཔེ་དེ་དང་འདྲ་བར། ཁམས་གསུམ་གྱི་སེམས་ཅན་
རྣམས་ནི་འདོད་པ་ལ་གོ་མཉམ་པས། འདོད་པའི་ཡར་སྟེགས་མཉམ་པར་བསྔོའོ། །དེ་དེ་ལྟར་རོ། །འཁོར་རྣམས་ཀྱིས་ཤེས་པར་གྱིས་ཤིག །རབ་ཏུ་ཡང་ཤེས་པར་གྱིས་ཤིག །ཤིན་ཏུ་
ཡང་ཤེས་པར་གྱིས་ཤིག །དེ་སྐད་ཅེས་གཤེན་རབ་ཀྱིས་བཀའ་སྩལ་ཏོ། །དེ་ལ་གཏོ་བུ་འབུམ་སངས་དང་འཁོར་རྣམས་ཀྱིས་སྟོན་པ་ལ་བསྐོར་བ་བྱས། ལྷ་ཕྱག་བཙལ། མེ་ཏོག་
གཏོར་ནས་ཞུས་པ། སྟོན་པའི་སྒྲོན་མ་གཤེན་རབ་ལགས། ཤིན་ཏུ་ཡང་གློ་བ་ཆེས་སོ། །རབ་ཏུ་ཡང་ཡིད་དང་འཐད་དོ། །ད་འགྲོ་བའི་དོན་ལ་སྐྱབས་སུ་གསོལ་བ་རྣམས་དྲང་བར་
ཞུ་ལགས། དེ་སྐད་ཅེས་འཁོར་རྣམས་ཀྱིས་གསོལ་ཏོ། །ཡང་གཤེན་རབ་ཀྱིས་བཀའ་སྩལ་པ། ད་འདིར་འཚོགས་པའི་འཁོར་རྣམས་ཀྱང༌། དང་བའི་སེམས་དང་ལྡན་པའི་སྒོམ་པ་

གཟུངས་སུ་ཟུང་བར་གྱིས་ཤིག་གསུངས་ཏེ། གཤེན་རབ་ཉིད་ཀྱིས་ཀྱང༌མཉམ་པའི་དགོངས་པ་མཛད་དེ། སྐུ་དྲང་པོར་བཞུགས། ཞབས་སྐྱིལ་མོ་ཀྲུང་བཅས། ཕྱག་སོར་བཅུ་བསྣོལ་
ནས་ལྟེ་བའི་ཐད་ཀར་བཞག །སྤྱན་ཤངས་ཀྱི་རྩེ་མོ་ལ་ཕབ། ལྗགས་རྐན་གང་འོག་ལ་མ་རེག་པར་བཞག །སྙན་སྒྲ་ལ་མ་ཡེངས་པར་གཏད། ཤངས་དྲི་ལ་མི་སྤྱོད་པར་
བསྙམས། དེ་ནས་ཞལ་ནས་སྔགས་བརྗོད་པ། ཨ་ཨ་ཨད་ཨཱོྃ་སལ་སལ་ཧ་འ་ཧཱུཾ་འོ་ལམ་ལམ། གཤེན་རབ་ཀྱིས་དེ་སྐད་ཅེས་བརྗོད་པས། དབུའི་ནམ་མཁའ་ལ་སྐུ་མཚན་
དང་དཔེ་བྱད་དུ་ལྡན་པ་རྣམ་པ་གསུམ་ཝལ་གྱིས་བྱུང་། གཅིག་ནི་སྐུ་མདོག་གསེར་གྱི་སྙིང་པོ་འདྲ། དབུ་ལ་གསེར་གྱི་ཟེ་པྲོག་གསོལ་བ། མགུལ་ཆུ་ཡང་གསེར། དོ་ཤལ་ཡང་
གསེར། སྙན་ཆ་དང༌། དཔུང་རྒྱན་དང༌། ཕྱག་གདུབ་དང༌། ཞབས་གདུབ་དང༌། སེ་མོ་དོ་ཡན་ཆད་གསེར་དུ་འདུག་པ། ཕྱག་གཡས་ན་གསེར་གྱི་ཡི་གེ་དཔའ་བོ་འབྲུ་ལྔ་བསྣམས་པ། 
ཕྱག་གཡོན་ན་སྣང་གསལ་གསེར་གྱི་མེ་ལོང་བསྣམས་པ། གཞལ་ཡས་ཁང་དགུ་བརྩིགས་ཀྱང་གསེར་གྱིས་བསྐོར་བ་རིན་པོ་ཆེ་ལྟར་བ་བཀྲ་བ་ཡི། རྩལ་ཆེན་སེང་གེ་

གཉིས་བསྣོལ་པའི་གདན་ལ་བཞུགས་པ་གཅིག་སྐུ་མདོག་ཤེལ་གྱི་སྙིང་པོ་འདྲ་བ། དབུ་ལ་ཤེལ་གྱི་ཟེ་པྲོག་གསོལ་བ། མགུལ་ཆུ་ཡང་ཤེལ། དོ་ཤལ་ཡང་ཤེལ། སྙན་ཆ་དང༌། 
དཔུང་རྒྱན་དང༌། ཕྱག་གདུབ་དང༌། ཞབས་གདུབ་དང༌། སེ་མོ་དོ་ཡན་ཆད་ཤེལ་དུ་འདུག་པ། ཕྱག་ན་ཐུགས་རྗེ་འདྲེན་པའི་ལྕགས་ཀྱུ་བསྣམས་པ། གཞལ་ཡས་ཁང་དགུ་བརྩེགས་ཡང་
ཤེལ་གྱིས་བསྐོར་བ། རིན་པོ་ཆེ་ལྟར་བཀྲ་བ་ཡི་སྟོབས་ཆེན་གླང་པོ་གཉིས་བསྣོལ་བའི་གདན་ལ་གཅིག་སྐུ་མདོག་དངུལ་གྱི་སྙིང་པོ་འདྲ་བ། དབུ་ལ་དངུལ་གྱི་ཟེ་པྲོག་གསོལ་
བ། དོ་ཤལ་ཡང་དངུལ། མགུལ་ཆུ་དང་། སྙན་ཆ་དང༌། དཔུང་རྒྱན་དང༌། ཕྱག་གདུབ། ཞབས་གདུབ། སེ་མོ་དོ་ཡན་ཆད་དངུལ་དུ་འདུག་པ། ཕྱག་ན་རིན་པོ་ཆེའི་རྒྱལ་མཚན་བསྣམས་པ། གཞལ་ཡས་
ཁང་དགུ་བརྩེགས་ཀྱང་དངུལ་གྱིས་བསྐོར་བ། རིན་པོ་ཆེ་ལྟར་བཀྲ་བ། རླབས་ཆེན་བྱ་ཁྱུང་གཉིས་བསྣོལ་པའི་གདན་ལ་བཞུགས་པ། དེའི་འགབ་ཏུ་སྐུ་མདོག་རིན་པོ་ཆེ་ལྟར་བཀྲ་ལ་
གསལ་བ། དབུ་ལ་རིན་པོ་ཆེའི་ཐོར་ཚུགས་གསོལ་བ། མགུལ་ཆུ་ཡང་རིན་པོ་ཆེ། དོ་ཤལ་དང་། སྙན་ཆ་དང༌། དཔུང་རྒྱན་དང༌། ཕྱག་གདུབ་དང༌། ཞབས་གདུབ་དང༌། སེ་མོ་དོ་

ཡན་ཆད་རིན་པོ་ཆེར་འདུག་པ། ཕྱག་ན་གསེར་གྱི་ཆག་ཤིང༌གཡུའི་གཡུང་དྲུང་རིས་ཅན་བསྣམས་པ། གཞལ་ཡས་ཁང་དགུ་བརྩེགས་ཀྱང༌རིན་པོ་ཆེས་བསྐོར་བ། གསེར་གྱི་
འཁོར་ལོ་དགུ་བརྩེགས་ཀྱི་གདན་ལ་བཞུགས་པ། དཔག་ཚད་རེ་རེས་བར་བཅད་ནས་ནམ་མཁའ་ལ་ཡས་མར་བསྒྲིགས་ནས་བཞུགས་སོ། །དེར་འཚོགས་པ་རྣམས་ལ་རྨ་ལོ་
དང་། གཡུ་ལོ་དང་། ཡིད་ཀྱི་ཁྱེའུ་ཆུང་ཟུར་ཕུད་ཅན་དང༌། གཏོ་བུ་འབུམ་སངས་རྣམས་ལས་སུ། ལྷའི་སྐུ་རྣམས་ཕྱི་མས་མ་མཐོང་ངོ༌། །དེར་རྒྱལ་པོ་འབར་བའི་སྒྲོན་མ་ཅན་གྱིས་
ཞུས་པ། མཚན་དང་ལྡན་པའི་ཁྱེའུ་ཆུང་བཞི། །འཕྲིན་ལས་གོ་རིམ་མི་མཛད་པར། །སྟོན་པ་གཤེན་རབ་གང་དུ་གཤེགས། །དེ་སྐད་ཅེས་རྒྱལ་པོ་འབར་བའི་སྒྲོན་མ་ཅན་གྱིས་
གསོལ་པས། དེ་ལ་གཏོ་བུ་འབུམ་སངས་ཀྱིས་གསུངས་པ། རྒྱལ་པོ་ལགས། འཕྲིན་ལས་གོ་རིམ་མཛད་པ་དང༌། །སེམས་ཅན་སྒྲིབ་པ་སྦྱང་བའི་ཕྱིར། །སྟོན་པ་གཤེན་རབ་མི་བོ་
ནི། །འོ་སྐོལ་སྤྱི་བོ་ཡན་ཆོད་དུ། །དཔག་ཚད་གཅིག་བགྲངས་ནམ་མཁའ་ལ། །སྔ་ན་ལྟ་བུ་མ་ཡིན་ཏེ། །སྐུ་མདོག་ཕྱག་མཚན་མཛེས་པར་བཞུགས། །གཤེན་རབ་དབུ་ཐོག་

ཡན་ཆད་དུ། །དཔག་ཚད་རེ་རེས་བར་བཅད་ནས། །སྐུ་མདོག་ཕྱག་མཚན་གསལ་བ་རུ། །སྐུ་གསུམ་ཝ་ལེ་གསལ་བར་བཞུགས། །གསལ་བར་མཐོང་བ་མ་ཡིན་པ། །
ཅི་ལྟར་ལགས་པའི་གཏན་ཚིགས་ནི། །ངེད་བཞིན་ལ་ཡང་ཆ་མེད་དོ། །དེ་སྐད་ཅེས་གཏོ་བུ་འབུམ་སངས་ཀྱིས་གསུངས་སོ། །དེར་རྒྱལ་པོ་ལ་སོགས་འཁོར་རྣམས་ཀྱིས། ནམ་མཁའ་
ལ་བལྟས་ཏེ། ཕྱག་བཙལ་ན་མཐོང་བར་མ་གྱུར་ནས། ཡང་རྒྱལ་པོ་འབར་བའི་སྒྲོན་མ་ཅན་གྱིས། གཏོ་བུ་འབུམ་སངས་ལ་ཞུས་པ། སྤྱི་བོ་ནམ་མཁའ་ལ་ཡར་བལྟས་པས། 
ཅི་ཡང་མཐོང་རྒྱུ་མ་མཆིས་ན། ཉིད་ཀྱིས་གསུངས་པ་ཅང་མད་མེད། (བདེན་ནམ།) གཤེན་རབ་གར་གཤེགས་བསྟན་དུ་གསོལ། དེ་སྐད་ཅེས་རྒྱལ་པོ་འབར་བའི་སྒྲོན་མ་ཅན་གྱིས་གསོལ་ཏོ། །དེར་གཏོ་
བུ་འབུམ་སངས་ཀྱིས་ལྷའི་མེ་ཏོག་ནམ་མཁའ་ལ་ཕུལ་ནས། གཤེན་རབ་ལ་མས་ཡར་པུས་བཙུགས་ཐལ་སྦྱར་ཞུས་པའི་མདོ། སྟོན་པའི་སྒྲོན་མ་གཤེན་རབ་ལགས། །དཔག་ཚད་
གཅིག་གི་ནམ་མཁའ་ལ། །རྒྱན་དང་ཆ་ལུགས་མཛེས་པ་རུ། །བཞུགས་པ་ཅི་ཡི་དོན་དུ་བཞུགས། །སྟོན་པའི་དབུ་ཐོག་ཡན་ཆད་ན། །དཔག་ཚད་རེ་རེས་བར་བཅད་ནས། །རྒྱན་དང་ཆ་

ལུགས་མཛེས་པ་རུ། །སྐུ་གསུམ་བཞུགས་པ་གང་གི་སྐུ། །བདག་ཅག་རྣམས་ལ་བསྟན་དུ་གསོལ། །དེ་སྐད་ཅེས་གསོལ་ཏོ། །གཤེན་རབ་ཀྱིས་བཀའ་སྩལ་པ། ང་ནི་ཚེ་འདས་པའི་
སེམས་ཅན་དང༌། སྡིག་པ་བཤགས་པའི་སེམས་ཅན་རྣམས་དྲང་པའི་ཕྱིར། སྤྱིར་ཡང་སྤྲུལ་པའི་སྐུ་བྱ་བ་ཡིན་པས། དཔག་ཚ་གཅིག་གི་ནམ་མཁའ་ལ། ལྷའི་སྐུ་ཕྱག་རྒྱ་ཆེན་
པོར་སྤྲུལ་ནས། སྐུའི་འོད་ཟེར་ལས་འགྲོ་བ་འདྲེན་པའི་ཡེ་ཤེས་རྣམས་སྤྲོས་པ་ཡིན་ནོ། །འདི་ཡན་ཆད་ཀྱི་སྐུ་གསུམ་ནི། ནང་གི་ཡ་ཏ་ནི་དབྱིངས་ཀྱི་ཡུམ་ས་ཏྲིག་ཨེར་སངས་ཀྱི་སྐུ་
ཡིན་ནོ། །དེའི་འོག་མ་ནི་ཡེ་ཤེས་ཀྱི་ལྷ་གཤེན་ལྷ་འོད་དཀར་གྱི་སྐུ་ཡིན་ནོ། །དེའི་འོག་མ་ནི་ཐབས་ཀྱི་མཆོག་སྲིད་པ་སངས་པོ་འབུམ་ཁྲིའི་སྐུ་ཡིན་ནོ། །དེའི་འོག་མ་ཤེས་རབ་ཀྱི་ཕུལ་
བདག་སྟོན་པ་གཤེན་རབ་མི་བོའི་སྐུ་ཡིན་ནོ། །དེ་སྐད་ཅེས་སྟོན་པ་གཤེན་རབ་མི་བོས་བཀའ་སྩལ་ཏོ། །ཡང་གཏོ་བུ་འབུམ་སངས་ཀྱིས། ལྷའི་མེ་ཏོག་མང་པོ་ནམ་མཁའ་ལ་ཕུལ་
ནས། པུས་བཙུགས་ཐལ་སྦྱར་ཞུས་པའི་མདོ། སྟོན་པའི་སྒྲོན་མ་གཤེན་རབ་ལགས། །འཁོར་དུ་གཏོགས་པ་འདི་ཙམ་ལ། །བདག་ཅག་ཁྱེའུ་བཞི་མ་ལགས་པ། །སྐུ་བཞི་མཛེས་

པའི་ཞལ་བཞི་རྣམས། །ཕྱི་མ་རྣམས་ཀྱིས་མ་མཐོང་བ་ཅི་ལགས། སྟོན་པས་བཤད་པར་ཞུ། དེ་སྐད་ཅེས་གསོལ་པས། གཤེན་རབ་ཀྱིས་བཀའ་སྩལ་པ། དེ་ནི་
འདི་ལྟར་རོ། །ཁྱོད་བཞིའི་སྒྲིབ་པ་བྱང་བས་མཐོང་བ་ཡིན། སླད་མས་མ་མཐོང་བ། ད་རུང་སྒྲིབ་པ་མ་བྱང་བས། མི་མཐོང་བ་ཡིན་ནོ། །ད་ཡང་སྒྲིབ་པ་བྱང་ཞིང་ཚོགས་བསགས་པའི་
ཕྱིར། ཚེ་འདས་པའི་མཚན་བྱང་ལག་པར་ཐོགས་ལ། ནམ་མཁའ་ལ་བཞུགས་པའི་བདེ་བར་གཤེགས་པའི་སྐུ་འདི་རྣམས་ལ། ཕྱོགས་བཞི་ནས་བསྐོར་གྱིན། ལྡན་པ་རྣམ་
པ་ལྔའི་མཆོད་པ་རིམ་པར་ཕུལ་ཅིག །སྒྲིབ་པ་བྱང་ནས་བདེ་བར་གཤེགས་པའི་ཞལ་བཟོད་མཐོང་ངོ༌། །དེ་སྐད་ཅེས་གཤེན་རབ་ཀྱིས་བཀའ་སྩལ་ཏོ། །དེར་གཏོ་བུ་འབུམ་སངས་
ཀྱིས་རྒྱལ་པོ་འབར་བའི་སྒྲོན་མ་ལ་སོགས་པ། འཁོར་གཞན་དག་ལ་གསུངས་པ། སྟོན་པ་གཤེན་རབ་མི་བོ་ནི། མི་ཡི་ཆ་ལུགས་སུ་བཞུགས་ཙམ་ན། མི་རྣམས་དང་
མི་མ་ཡིན་པའི་མི་ཡུལ་ན་འདུག་པ་ཀུན་གྱིས་མཐོང་སྟེ། ད་ལྟ་ལྷའི་སྐུ་ཕྱག་རྒྱ་ཆེན་པོར་སྤྲུལ་ནས། དཔག་ཚད་གཅིག་གི་ནམ་མཁའ་ལ། འགྲོ་བ་འདྲེན་པའི་འོད་ཟེར་

ལས་སྤྲུལ་སྐུ་འགྱེད་པ་ཁྱོད་ཀྱིས་བལྟས་བས་མི་མཐོང་ངོ༌། །སྟོན་པའི་ཞལ་ནས་ད་རུང་སེམས་ཅན་སྒྲིབ་པ་མ་བྱང་བས། མཚན་བྱང་ཐོགས་ནས་སྒྲིབ་པ་སྦྱོང་བའི་ཕྱིར། ལྡན་
པ་ལྔའི་མཆོད་པ་རིམ་པས་ཕུལ་ཅིག་གསུངས་པས། བདག་ཅག་བཞི་ནི་མངོན་པར་ཤེས་པ་ཡོད་པས། ལྷ་དང་མིའི་ལོཙྪ་བ་ཡིན་ནོ། །བདེ་བར་གཤེགས་པ་རྣམས་ཀྱི་སྐུ། ངེད་
བཞིས་མཐོང་བ་ཡིན་པས་སྣ་དྲངས་ལ། ལྡན་པ་རྣམ་པ་ལྔའི་མཆོད་པ་ལ། མཚན་བྱང་ཐོགས་ལ་རིམ་པས་ཕྱོགས་བཞི་ནས་སྐོར་ཞིང་མཆོད་པ་རེ་རེ་ཕུལ་ལོ། །དེ་སྐད་ཅེས་གཏོ་བུས་
གསོལ་ཏོ། །དེ་ནས་དེར་འཚོགས་པ་རྣམས་ཀྱིས། སྟེགས་བུ་ཡ་ཐའི་ལྡན་པ་རྣམ་པ་ལྔའི་ཡར་སྟེགས་རྣམས་བཏེགས་ནས། སེམས་ལ་དགའ་པའི་བསམ་པ་བཏང་ནས། མཚན་དང་
ལྡན་པའི་ཁྱེའུ་ཆུང་བཞིས་སྣ་དྲངས་ཏེ། བསྐོར་བ་བྱས་ཤིང་ལྷ་ཕྱག་བཙལ་བས། མཚན་དང་དཔེ་བྱད་དུ་ལྡན་པའི་སྐུ་རྣམ་པ་བཞི་ཡིས་མདུན་གྱི་ནམ་མཁའ་ལ། དཔལ་ཚད་རེ་རེས་
བར་བཅད་ནས། ཡས་མར་བསྒྲིགས་ནས་བཞུགས་པར་གསོལ་བ་ནི། རྒྱལ་པོ་འབར་བའི་སྒྲོན་མ་ཅན་དང༌། དམག་མི་སུམ་སྟོང་གིས་ཞལ་མངོན་གསུམ་དུ་མཐོང་ངོ་། །དེ་ལ་དད་

པ་སྐྱེས་ནས། ལྡན་པ་རྣམ་པ་ལྔའི་མཆོད་པར་ཕུལ་ཏེ། སྐོར་བ་ཕོགས་གཅིག་བྱས་ནས། དང་བའི་སེམས་ཀྱིས་མཆོད་པ་ཕུལ་ལོ། །བསྐོར་བ་ཕོགས་གཅིག་བྱས་ནས། 
གུས་པས་མཆོད་པ་ཕུལ་ལོ། །སྐོར་བ་ཕོགས་གཅིག་བྱས་ནས། སྙན་པའི་སྒྲའི་མཆོད་པ་ཕུལ་ལོ། །སྐོར་བ་ཕོག་གཅིག་བྱས་ནས། གཙང་མའི་ཟས་ཀྱི་མཆོད་པ་ཕུལ་ལོ། །
སྐོར་བ་ཕོགས་གཅིག་བྱས་ནས། མཛེས་པ་རྒྱན་གྱི་མཆོད་པ་ཕུལ་ལོ། །དེ་ནས་རྒྱལ་པོ་འབར་བའི་སྒྲོན་མ་ཅན་གྱིས་ཞུས་པའི་མདོ། །མི་དང་ལྷའི་སྟོན་པའི་སྒྲོན་མ་གཤེན་རབ་
ལགས། བདག་ཅག་འཁོར་བའི་གཟུགས་ཅན་སྡུག་བསྔལ་རྒྱུ། །མི་རྟག་སྒྱུ་མའི་ཕུང་པོ་ན་ཚའི་གཞི། །རྣམ་པར་ཤེས་པའི་སེམས་ནི་སྡུག་བསྔལ་འདོད་པས་གདུངས། །མཐོ་རིས་
ཐར་པའི་སྐྲས་ནི་སྡུག་བསྔལ་སྐྱོན་གྱིས་གཡོགས། །ཀུན་གཞི་བྱང་ཆུབ་སེམས་ནི་སྡུག་བསྔལ་ཆགས་པས་བཏགས། །ཐར་པའི་ལམ་ནི་མི་ཕྱེད་སྐྱེ་དང་འཆི་ལ་རྟག །ཚེ་འདས་ངན་སོང་
གསུམ་དུ་སོང་བ་དང་། །བདག་ཅག་སྡིག་པའི་སྐྱོན་གྱིས་གསོ་པ་རྣམས། །ཐུགས་རྗེས་བཟུང་ཞིང་སྐྱབས་སུ་གཞུག་པར་ཞུ། །དེ་སྐད་ཅེས་རྒྱལ་པོ་འབར་བའི་སྒྲོན་མ་ཅན་གྱིས་གསོལ་

ཏོ། །དེ་ལ་གཤེན་རབ་ཀྱིས་བཀའ་སྩལ་པ། དད་པ་གཏིང་ནས་སྐྱེས་པའི་རྒྱལ་པོ་འབར་བའི་སྒྲོན་མ་ཅན། སྙིང་རྗེའི་སེམས་དང་ལྡན་པའི་རྒྱལ་པོ་འབར་བའི་སྒྲོན་མ་ཅན། ཤེས་རབ་
བློ་ལ་གསལ་བའི་རྒྱལ་པོ་འབར་བའི་སྒྲོན་མ་ཅན། བརྩོན་འགྲུས་སྟོབས་དང་ལྡན་པའི་རྒྱལ་པོ་འབར་བའི་སྒྲོན་མ་ཅན། རིག་པའི་རྩལ་ཤུགས་མཐོ་བའི་རྒྱལ་པོ་འབར་བའི་
སྒྲོན་མ་ཅན། བདེར་གཤེགས་ཞལ་རྣམས་མཐོ་བས། ད་ནི་ཡུན་དུ་མི་ཐོགས་པར་ནི་སངས་རྒྱས་སོ། །སྟོན་པའི་བཀའ་འདི་མ་ཡེངས་དང་དུ་ལོངས། བདེན་པའི་ཚིག་འདི་མ་བརྗེད་གཟུངས་
སུ་ཟུངས། ངེས་པའི་སྙིང་པོ་མ་ནོར་བར་བསྟན་གྱིས། གསུངས་ནས་གཤེན་རབ་ཀྱིས་བཀའ་སྩལ་པ། ཨ་ཨ་ཨད། ཨཱོྃ་སལ་སལ། རྒྱལ་པོ་འབར་བའི་སྒྲོན་མ་ཅན། ཨ་ལས་ཨ་
བསྐྱེད་པ། དབྱིངས་ལས་ཡེ་ཤེས་བསྐྱེད་པ་ཡིན་ནོ། །ནང་དུ་ཡིད་ལ་ལན་བཅུ་སོམས་ཅིག །ཨད་དབྱིངས་དང་ཡེ་ཤེས་གཉིས་སུ་མེད་པ་ཡིན་ནོ། །ཨཱོྃ་དབྱིངས་ཀྱི་ཡུམ་ས་ཏྲིག་ཨེར་སངས་དང༌། 
ཡེ་ཤེས་ཀྱི་ལྷ་གཤེན་ལྷ་འོད་དཀར་གཉིས། སྐུ་མདོག་དང་ཕྱག་མཚན་དང༌གདན་ཁྲི་དངོས་སུ་གྲུབ་པ་ཡིན་ནོ། །ཨད་དང་ཨཱོྃ་གཉིས་བར་དུ་ལྕེ་ལ་ལན་བཅུ་བཤུབས་ཅིག །སལ་སལ་བྱ་བ་

ནི་འགྲོ་བའི་དོན། མ་འགགས་པར་མཛད་པས་ཕྱི་རུ་མཆུ་ལ་ལེན་བཅུ་སྒྲོགས་ཅིག །དེ་ནས་ཡང་ངེས་པའི་སྙིང་པོ་མ་ནོར་བ་ཅིག་ལ། ཧ་འ་ཧཱུཾ་འོ་ལམ་ལམ་དེ་སྐད་
གསུངས་ནས། རྒྱལ་པོ་འབར་བའི་སྒྲོན་མ་ཅན། ཧ་ལས་འ་བསྐྱེད་པ་ནི། ཐབས་ལས་ཤེས་རབ་བསྐྱེད་པ་ཡིན་ནོ། །ནང་དུ་ཡིད་ལ་ལན་བཅུ་སོམས་ཞིག །ཧཱུཾ་ཐབས་དང་ཤེས་རབ་གཉིས་
སུ་འབྲེལ་བ་ཡིན་ནོ། །འོ་ཐབས་ཀྱི་མཆོག་སངས་སོ་འབུམ་ཁྲི་དང༌། ཤེས་རབ་ཀྱི་ཕུལ་བདག་སྟོན་པ་གཤེན་རབ་མི་བོ་གཉིས་སྐུ་མདོག་དང་ཕྱག་མཚན་དང་། གདན་ཁྲིར་དངོས་སུ་གྲུབ་
པ་ཡིན་ནོ། །ཧཱུཾ་དང་འོ་གཉིས་བར་དུ་ལྕེ་ལ་བཅུ་བཅུམས་ཤིག །ལམ་ལམ་བྱ་བ་ནི་འགྲོ་བའི་དོན། མ་འགགས་པར་མཛད་པས། ཕྱི་རུ་མཆུ་ལ་ལན་བཅུ་སྒྲོགས་ཤིག །དེ་ལྟར་ལན་
བཅུ་བཅུ་པ་བཅུ་བཟླས་ན། བདེ་བར་གཤེགས་པ་སྟོང་བསྐྱེད་པའི་སྙིང་པོ། གཙོ་བོ་བཞི་ལས་བསྐྱེད་པ་ཡིན་ནོ། །གཙོ་བོ་བཞི་ནི་དབྱིངས་དང་ཡེ་ཤེས་དང་། ཐབས་ཤེས་རབ་ཀྱི་ཐུགས་རྗེའི་
སྤྲུལ་པ་ལས། བདེ་བར་གཤེགས་པ་སྟོང་བསྐྱེད་པའི་མཚན་ནི། རྣམ་པ་ཐམས་ཅད་མཁྱེན་པ་ང་ཡིས་བརྗོད་ཀྱི། སྙིང་པོ་ཟློས་ཀྱིན་མཚན་རེ་བཏོན་ཙམ་ན། མཚན་ཕྱག་རེ་རེ་འཚོལ་

ཅིག །དེའི་ཡོན་ཏན་གྱིས་བདག་གིས་འདུལ་བའི་མི་མཇེད་ཀྱི་འཇིག་རྟེན་གྱི་ཁམས་འདི་དག་ན་ཡང༌། ལས་འཕྲོ་བཟང་པོ་ཡོད་པ་ཐམས་ཅད། མངོན་པར་རྫོགས་པར་སངས་རྒྱས་ཏེ་འགྲོའོ། །
དེ་སྐད་ཅེས་སྟོན་པ་གཤེན་རབ་ཀྱིས་བཀའ་སྩལ་ཏོ། །དེ་ནས་མཚན་དང་ལྡན་པའི་ཁྱེའུ་ཆུང་རྣམ་པ་བཞི་དང༌། ཤིན་ཏུ་མོས་པ་ཆེ་བའི་རྒྱལ་པོ་འབར་བའི་སྒྲོན་མ་ཅན་དང༌། འབངས་ཚེ་
འདས་ཀྱིན་ལུས་བརྗེས་པའི་ཡོན་བདག་རྣམས་དང༌། དམག་མི་སུམ་སྟོང་རྣམས་ཀྱིས་སྟོན་པས་བཀའ་སྩལ་པ་བཞིན་དུ། སྙིང་པོ་རྣམས་རིམ་པས་བརྗོད་དེ། སྟོན་པས་མཚན་ནས་
བརྗོད་ཙམ་ན། འཁོར་རྣམས་ཀྱིས་མཚན་ཕྱག་རེ་རེ་བཙལ་ལོ། །དེ་ཡན་ཆད་བྱུང་ཁུངས་ཀྱི་རྒྱུད་དོ། །ད་ནི་འདི་མན་ཆད་ནི་མཚན་ཕྱག་གི་རྒྱུད་དོ། །དེ་ནས་སྟོན་པ་གཤེན་རབ་མི་བོ་ཡིས། 
འགྲོ་བ་སེམས་ཅན་རྣམས་ཀྱི་སྒྲིབ་པ་སྦྱར་བའི་ཕྱིར། བདེར་གཤེགས་ཐུགས་རྗེ་ཅན་གྱི་མཚན་རྣམས་བརྗོད་དོ། །དབྱིངས་ཀྱི་ཡུམ་ས་ཏྲིག་ཨེར་སངས་ཀྱི་ཀློང་ནས། དུས་གསུམ་གྱི་བདེ་
བར་གཤེགས་པ་ཐམས་ཅད་ཀྱང༌། དང་པོ་བྱུང་ཡང་ཀློང་དེ་ལས་བྱུང༌། བར་དུ་གནས་ཀྱང་ཀློང་དེ་ལ་གནས། ཐ་མར་སངས་ཀྱང་ཀློང་དེ་ལས་སངས། དེ་ཕྱིར་དང་པོ་ཡུམ་གྱི་སྐུ་ལ་ཕྱག་འཚལ་ཏེ། 

དབྱིངས་ཀྱི་ཡུམ་ས་ཏྲིག་ཨེར་སངས་ནི། །སྐུ་མདོག་གསེར་གྱི་སྙིང་པོ་འདྲ། །རྒྱན་དང་ཆ་ལུགས་གཞལ་ཡས་ཁང༌། །གསེར་ལ་གསེར་གྱི་འོད་ཀྱིས་རབ་ཏུ་མཛེས་པར་བརྒྱན། །
ཕྱག་མཚན་གཡས་ན་གསེར་གྱི་ཡི་གེ་དཔའ་བོ་འབྲུ་ལྔ་བསྣམས། །ཕྱག་མཚན་གཡོན་ན་སྣང་གསལ་གསེར་གྱི་མེ་ལོང་བསྣམས། །རིན་པོ་ཆེ་ལྟར་བཀྲ་བ་ཡི་རྩལ་ཆེན་སེང་
ཆེན་གཉིས་ཀྱི་གདན་ལ་བཞུགས། །བྱིན་གྱིས་བརླབས་ཀྱི་འགྲོ་བའི་དོན་མཛད་པ། །ས་ཏྲིག་ཨེར་སངས་སྐུ་ལ་ཕྱག་འཚལ་ལོ། །དབྱིངས་ཀྱི་ཡུམ་ས་ཏྲིག་ཨེར་སངས་ཀྱི་སྐུའི་བྱིན་རླབས་ལས་
བྱུང་བའི། བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ཤར་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །སྐུའི་ལྷ་མོ་གཟི་བརྗིད་མཐའ་ཡས་མ་ལ་ཕྱག་འཚལ་ལོ། །
སྐུའི་ལྷ་མོ་གཟི་འབར་བཀྲག་གསལ་མ་ལ་ཕྱག་འཚལ་ལོ། །སྐུའི་ལྷ་མོ་གཟི་བྱིན་འོད་གསལ་མ་ལ་ཕྱག་འཚལ་ལོ། །སྐུའི་ལྷ་མོ་གཟི་མདངས་ཟེར་འཕྲོ་མ་ལ་ཕྱག་འཚལ་ལོ། །
སྐུའི་ལྷ་མོ་གཟི་འོད་(མདངས་)ཡོངས་རྒྱས་མ་ལ་ཕྱག་འཚལ་ལོ། །དབྱིངས་ཀྱི་ཡུམ་ས་ཏྲིག་ཨེར་སངས་ཀྱི་གསུང་གི་བྱིན་རླབས་ལས་བྱུང་བའི། བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་

ཤར་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པའི། །གསུང་གི་ལྷ་མོ་སྒྲ་དབྱངས་མདངས་ལྡན་མ་ལ་ཕྱག་འཚལ་ལོ། །གསུང་གི་ལྷ་མོ་སྒྲ་སྐད་སྟོང་བསྒྱུར་མ་ལ་ཕྱག་
འཚལ་ལོ། །གསུང་གི་ལྷ་མོ་ཅིར་ཡང་སྙན་པའི་སྒྲ་ལ་ཕྱག་འཚལ་ལོ། །གསུང་གི་ལྷ་མོ་སྣང་སྲིད་རང་སྐད་མཁྱེན་ལ་ཕྱག་འཚལ་ལོ། །གསུང་གི་ལྷ་མོ་ཚིག་སྒྲས་བརྡ་མཚོན་
མ་ལ་ཕྱག་འཚལ་ལོ། །དབྱིངས་ཀྱི་ཡུམ་ས་ཏྲིག་ཨེར་སངས་ཀྱི་ཐུགས་རྗེ་བྱིན་རླབས་ལས་བྱུང་བའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ཤར་ཕྱོགས་ན། ཐུགས་རྗེ་ཐབས་
ཀྱིས་འགྲོ་བའི་དོན་མཛད་པ། །ཐུགས་ཀྱི་ལྷ་མོ་ཀུན་རིགས་བློ་གསལ་མ་ལ་ཕྱག་འཚལ་ལོ། །ཐུགས་ཀྱི་ལྷ་མོ་ཤེས་རབ་བློ་དང་ལྡན་མ་ལ་ཕྱག་འཚལ་ལོ། །ཐུགས་ཀྱི་ལྷ་མོ་
རིག་ཤེས་ཀུན་རིག་བསྐྱེད་ལ་ཕྱག་འཚལ་ལོ། །ཐུགས་ཀྱི་ལྷ་མོ་སྣང་སྲིད་བློ་གསལ་མ་ལ་ཕྱག་འཚལ་ལོ། །ཐུགས་ཀྱི་ལྷ་མོ་ཡེ་སྲིད་ཡིད་ལ་བཀྲ་ལ་ཕྱག་འཚལ་ལོ། །དབྱིངས་
ཀྱི་ཡུམ་ས་ཏྲིག་ཨེར་སངས་ཀྱི་ཡོན་ཏན་གྱི་བྱིན་རླབས་ལས་བྱུང་བའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ཤར་ཕྱོགས་ན། ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །

ཡོན་ཏན་གྱི་ལྷ་མོ་སྣང་སྲིད་(རྒྱས་མཛད་)ཡོངས་གསལ་མ་ལ་ཕྱག་འཚལ་ལོ། །ཡོན་ཏན་གྱི་ལྷ་མོ་ཡེ་སྲིད་དབྱིངས་གདལ་མ་ལ་ཕྱག་འཚལ་ལོ། །ཡོན་ཏན་གྱི་ལྷ་མོ་ཁམས་
གསུམ་ཐུགས་རྗེས་སྐྱོང་ལ་ཕྱག་འཚལ་ལོ། །ཡོན་ཏན་གྱི་ལྷ་མོ་སྲིད་གསུམ་རླབས་ཀྱིས་འདྲེན་ལ་ཕྱག་འཚལ་ལོ། །ཡོན་ཏན་གྱི་ལྷ་མོ་སྟོང་གསུམ་མཐར་རྒྱས་སྤེལ་ལ་ཕྱག་
འཚལ་ལོ། །དབྱིངས་ཀྱི་ཡུམ་ས་ཏྲིག་ཨེར་སངས་ཀྱི་ཕྲིན་ལས་ཀྱི་བྱིན་རླབས་ལས་བྱུང་བའི་བདེ་བར་གཤེགས་པའི་མི་མཇེད་ཀྱི་འཇིག་རྟེན་གྱི་ཤར་ཕྱོགས་ན། ཐུགས་རྗེ་ཐབས་ཀྱིས་འགྲོ་
བའི་དོན་མཛད་པ། །ཕྲིན་ལས་ཀྱི་ལྷ་མོ་རྫུ་འཕྲུལ་ཡ་མ་ཟུངས་ལ་ཕྱག་འཚལ་ལོ། །ཕྲིན་ལས་ཀྱི་ལྷ་མོ་ཅིར་ཡང་ཆོ་འཕྲུལ་སྟོན་ལ་ཕྱག་འཚལ་ལོ། །ཕྲིན་ལས་ཀྱི་ལྷ་མོ་
སྤྲུལ་སྐུ་བསམ་མེད་འགྱེད་ལ་ཕྱག་འཚལ་ལོ། །ཕྲིན་ལས་ཀྱི་ལྷ་མོ་སེམས་ཅན་དགོས་འདོད་སྐོང་ལ་ཕྱག་འཚལ་ལོ། །ཕྲིན་ལས་ཀྱི་ལྷ་མོ་ཁམས་གསུམ་སྤྲུལ་པས་སྐྱོང་ལ་ཕྱག་
འཚལ་ལོ། །ཡེ་ཤེས་ཀྱི་གཤེན་ལྷ་འོད་དཀར་ནི། །སྐུ་མདོག་ཤེལ་གྱི་སྙིང་པོ་འདྲ། །རྒྱན་དང་ཆ་ལུགས་གཞལ་ཡས་ཁང༌། །ཤེལ་ལ་ཤེལ་གྱི་འོད་ཀྱིས་རབ་ཏུ་མཛེས་པར་བརྒྱན། །ཕྱག་མཚན་

ཐུགས་རྗེ་འདྲེན་པའི་ལྕགས་ཀྱུ་བསྣམས། །རིན་པོ་ཆེ་ལྟར་བཀྲ་བ་ཡི་སྟོབས་ལྡན་གླང་པོ་གཉིས་ཀྱི་གདན་ལ་བཞུགས། །ཐུགས་རྗེ་བསྐྱེད་ནས་འགྲོ་བའི་དོན་མཛད་པ། །གཤེན་ལྷ་འོད་དཀར་
སྐུ་ལ་ཕྱག་འཚལ་ལོ། །ཡེ་ཤེས་ཀྱི་ལྷ་གཤེན་ལྷ་འོད་དཀར་གྱི་ཐུགས་རྗེ་ལས་བསྐྱེད་པའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ཤར་ཕྱོགས་ན། །ཐུགས་རྗེ་ཐབས་ཀྱིས་འགྲོ་
བའི་དོན་མཛད་པ། །སྐུའི་ལྷ་གར་གསས་བཙན་པོ་ལ་ཕྱག་འཚལ་ལོ། །སྐུའི་ལྷ་(གར་གསས་)གར་བུ་ཤང་རྒྱལ་ལ་ཕྱག་འཚལ་ལོ། །སྐུའི་ལྷ་གར་གསས་དྲག་པོ་འབར་ལ་ཕྱག་འཚལ་ལོ། །སྐུའི་
ལྷ་གར་གསས་གསལ་བ་འབར་ལ་ཕྱག་འཚལ་ལོ། །སྐུའི་ལྷ་གར་གསས་འོད་རུམ་ཟེར་ལ་ཕྱག་འཚལ་ལོ། །ཡེ་ཤེས་ཀྱི་ལྷ་གཤེན་ལྷ་འོད་དཀར་གྱི་གསུང་གི་ཐུགས་རྗེ་ལས་བསྐྱེད་པའི་
བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ཤར་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །གསུང་གི་ལྷ་གར་གསས་སྟོབས་དང་ཟེར་ལ་ཕྱག་འཚལ་ལོ། །གསུང་གི་
ལྷ་གར་གསས་གར་དང་ཤེས་ལྡན་ལ་ཕྱག་འཚལ་ལོ། །གསུང་གི་ལྷ་གར་གསས་གར་(ཏང་)ཐང་འོད་དཀར་རྗེ་ལ་ཕྱག་འཚལ་ལོ། །གསུང་གི་ལྷ་གར་གསས་གར་རྗེ་ལོ་རྨང་ལ་ཕྱག་འཚལ་

ལོ། །གསུང་གི་ལྷ་གར་གསས་གར་ཡུག་རྩོལ་པོ་ལ་ཕྱག་འཚལ་ལོ། །ཡེ་ཤེས་ཀྱི་ལྷ་གཤེན་ལྷ་འོད་དཀར་གྱི་ཐུགས་ཀྱི་ཐུགས་རྗེ་ལས་བསྐྱེད་པའི་བདེ་བར་གཤེགས་པ་མི་འཇེད་
ཀྱི་འཇིག་རྟེན་གྱི་ཤར་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཐུགས་ཀྱི་ལྷ་གར་གསས་གཤོག་རྩལ་རྗེ་ལ་ཕྱག་འཚལ་ལོ། །ཐུགས་ཀྱི་ལྷ་གར་གསས་ཚལ་དྲག་
སྐྱོལ་པོ་ལ་ཕྱག་འཚལ་ལོ། །ཐུགས་ཀྱི་ལྷ་གར་གསས་(རོག་གུ་)རིང་མགུ་ཤག་པ་ལ་ཕྱག་འཚལ་ལོ། །ཐུགས་ཀྱི་ལྷ་གར་གསས་གཏིང་དཔག་མེད་ལ་ཕྱག་འཚལ་ལོ། །ཐུགས་ཀྱི་ལྷ་གར་གསས་
དཔག་མེད་འོད་རྒྱས་ལ་ཕྱག་འཚལ་ལོ། ། ཡེ་ཤེས་ཀྱི་ལྷ་གཤེན་ལྷ་འོད་དཀར་གྱི་ཡོན་ཏན་གྱི་ཐུགས་རྗེ་ལས་བསྐྱེད་པའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ཤར་ཕྱོགས་ན། །
ཐུགས་རྗེ་ཐབས་ཀྱིས་འགྲོ་བའི་དོན་མཛད་པའི། །ཡོན་ཏན་གྱི་ལྷ་གར་གསས་གཡོ་འགུལ་ཐང་པོ་ལ་ཕྱག་འཚལ་ལོ། །ཡོན་ཏན་གྱི་ལྷ་གར་གསས་གསལ་ཐང་རྒྱ་སྐྱེད་ལ་ཕྱག་འཚལ་ལོ། །
ཡོན་ཏན་གྱི་ལྷ་གར་གསས་ཐང་རྒྱས་འོད་རྗེ་འབར་ལ་ཕྱག་འཚལ་ལོ། །ཡོན་ཏན་གྱི་ལྷ་གར་གསས་འོད་ཡུག་གསོགས་སུ་གཅོད་པ་ལ་ཕྱག་འཚལ་ལོ། །ཡོན་ཏན་གྱི་ལྷ་གར་གསས་

གཏིང་དཔག་མུ་མེད་རྒྱས་ལ་ཕྱག་འཚལ་ལོ། །ཡེ་ཤེས་ཀྱི་ལྷ་གཤེན་ལྷ་འོད་དཀར་གྱི་ཕྲིན་ལས་ཀྱི་ཐུགས་རྗེ་ལས་བསྐྱེད་པའི། བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ཤར་ཕྱོགས་
ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཕྲིན་ལས་ཀྱི་ལྷ་གར་གསས་མཁའ་རྗེ་འོད་ཐང་ལ་ཕྱག་འཚལ་ལོ། །ཕྲིན་ལས་ཀྱི་ལྷ་གར་གསས་(མཁའ་ཡུག་)ཁམས་གསུམ་ཀློང་བརྡལ་ལ་
ཕྱག་འཚལ་ལོ། །ཕྲིན་ལས་ཀྱི་ལྷ་གར་གསས་ཡུག་པ་གསལ་འབར་ལ་ཕྱག་འཚལ་ལོ། །ཕྲིན་ལས་ཀྱི་ལྷ་གར་གསས་འབར་ཡུག་སྤྲུལ་ཐང་ལ་ཕྱག་འཚལ་ལོ། །ཕྲིན་ལས་
ཀྱི་ལྷ་གར་གསས་གར་ལང་དམར་པོ་ལ་ཕྱག་འཚལ་ལོ། །ཐབས་ཀྱི་མཆོག་སྲིད་པ་སངས་པོ་འབུམ་ཁྲི་ནི། །སྐུ་མདོག་དངུལ་གྱི་སྙིང་པོ་འདྲ་རྒྱན་དང་ཆ་ལུགས་གཞལ་ཡས་ཁང༌། །
དངུལ་ལ་དངུལ་གྱི་རབ་ཏུ་མཛེས་པར་བརྒྱན། །ཕྱག་མཚན་རིན་པོ་ཆེའི་རྒྱལ་མཚན་བསྣམས། །རིན་པོ་ཆེ་ལྟར་བཀྲ་བ་ཡི། །རླབས་ཆེན་བྱ་ཁྱུང་གཉིས་ཀྱི་གདན་ལ་བཞུགས། །སྤྲུལ་
པས་སྲིད་ནས་འགྲོ་བའི་དོན་མཛད་པའི། །སངས་པོ་འབུམ་ཁྲིའི་སྐུ་ལ་ཕྱག་འཚལ་ལོ། །ཐབས་ཀྱི་མཆོག་སྲིད་པ་སངས་པོ་འབུམ་ཁྲིའི་སྐུའི་སྤྲུལ་པ་ལས་སྲིད་པའི་བདེ་བར་གཤེགས་པ་མི་

མཇེད་ཀྱི་འཇིག་རྟེན་གྱི་ཤར་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །སྐུའི་སྲིད་པ་ཡེ་སངས་དཀར་པོ་ལ་ཕྱག་འཚལ་ལོ། །སྐུའི་སྲིད་པ་གུང་སངས་སྔོན་པོ་
ལ་ཕྱག་འཚལ་ལོ། །སྐུའི་སྲིད་པ་ཡང་སངས་དེ་བོ་ལ་ཕྱག་འཚལ་ལོ། །སྐུའི་སྲིད་པ་སངས་པོ་ཡིད་རིངས་ལ་ཕྱག་འཚལ་ལོ། །སྐུའི་སྲིད་པ་སངས་རྒྱས་མཐར་རྫོགས་ལ་ཕྱག་འཚལ་ལོ། །
ཐབས་ཀྱི་མཆོག་སྲིད་པ་སངས་པོ་འབུམ་ཁྲིའི་གསུང་གི་སྤྲུལ་པ་ལས་སྲིད་པའི། བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ཤར་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའ་དོན་མཛད་
པ། །གསུང་གི་སྲིད་པ་ཡེ་གདལ་མུ་ཁྲི་ལ་ཕྱག་འཚལ་ལོ། །གསུང་གི་སྲིད་པ་གུང་བདག་བརྩན་པོ་ལ་ཕྱག་འཚལ་ལོ། །གསུང་གི་སྲིད་པ་ཡེ་ཁྲི་ཤེས་ལྡན་ལ་ཕྱག་འཚལ་ལོ། །གསུང་གི་
སྲིད་པ་མུ་སངས་དེ་བ་ལ་ཕྱག་འཚལ་ལོ། །གསུང་གི་སྲིད་པ་སངས་ཐོག་ཁྲི་གསལ་ལ་ཕྱག་འཚལ་ལོ། །ཐབས་ཀྱི་མཆོག་སྲིད་པ་སངས་པོ་འབུམ་ཁྲིའི་ཐུགས་ཀྱི་སྤྲུལ་པ་ལས་སྲིད་པའི་
བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ཤར་ཕྱོགས་ན། ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། ཐུགས་ཀྱི་སྲིད་པ་འཕྲུལ་ཏོག་ཀློང་དང་རྗེ་ལ་ཕྱག་འཚལ་ལོ། །ཐུགས་ཀྱི་

སྲིད་པ་འཕྲུལ་རྗེ་དྲང་རྐན་རྗེ་ལ་འཕྱག་འཚལ་ལོ། །ཐུགས་ཀྱི་སྲིད་པ་འཕྲུལ་བུ་གསང་དང་གསལ་ལ་ཕྱག་འཚལ་ལོ། །ཐུགས་ཀྱི་སྲིད་པ་རྫུ་འཕྲུལ་དྲང་ཤིང་རྗེ་ལ་ཕྱག་འཚལ་ལོ། །ཐུགས་ཀྱི་སྲིད་
པ་འཕྲུལ་དང་སྲིད་པ་སྐྱེད་ལ་ཕྱག་འཚལ་ལོ། །ཐབས་ཀྱི་མཆོག་སྲིད་པ་སངས་པོ་འབུམ་ཁྲིའི་ཡོན་ཏན་གྱི་སྤྲུལ་པ་ལས་སྲིད་པའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ཤར་ཕྱོགས་
ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཡོན་ཏན་གྱི་སྲིད་པ་དཀར་དང་རྗེ་ཕྱོད་པ་ལ་ཕྱག་འཚལ་ལོ། །ཡོན་ཏན་གྱི་སྲིད་པ་ཕྱོད་པ་གསལ་དབང་བསྒྱུར་ལ་ཕྱག་འཚལ་ལོ། །
ཡོན་ཏན་གྱི་སྲིད་པ་དབང་དང་བཀོད་གླིང་བསྒྱུར་ལ་ཕྱག་འཚལ་ལོ། །ཡོན་ཏན་གྱི་སྲིད་པ་སྨོན་ལམ་གྱི་བཀོད་པ་ལེགས་ལ་ཕྱག་འཚལ་ལོ། །ཡོན་ཏན་གྱི་སྲིད་པ་སྨོན་ལམ་ཡིད་བཞིན་
ཐང་པོ་ལ་ཕྱག་འཚལ་ལོ། །ཐབས་ཀྱི་མཆོག་སྲིད་པ་སངས་པོ་འབུམ་ཁྲིའི་ཕྲིན་ལས་ཀྱི་སྤྲུལ་པ་ལས་སྲིད་པའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ཤར་ཕྱོགས་ན། །ཐུགས་
རྗེའི་ཐབས་ཀྱིས་འགྲོ་བའི་དོན་མཛད་པའི། །ཕྲིན་ལས་ཀྱི་སྲིད་པ་ཤེས་བཞིན་ཐང་པོ་ལ་ཕྱག་འཚལ་ལོ། །ཕྲིན་ལས་ཀྱི་སྲིད་པ་ཀུན་བསྒྱུར་དབང་ཕྱུག་ལ་ཕྱག་འཚལ་ལོ། །ཕྲིན་ལས་ཀྱི་སྲིད་

པ་རྒྱ་བསྐྱེད་ཡོངས་བདལ་ལ་ཕྱག་འཚལ་ལོ། །ཕྲིན་ལས་ཀྱི་སྲིད་པ་དབང་ཆེན་འབར་བ་འོད་ལ་ཕྱག་འཚལ་ལོ། །ཕྲིན་ལས་ཀྱི་སྲིད་པ་དབང་ཆེན་འཁོར་ལོ་བསྒྱུར་
བ་ལ་ཕྱག་འཚལ་ལོ། །ཤེས་རབ་ཀྱི་ཕུལ་སྟོན་པ་གཤེན་རབ་མི་བོ་ནི། །སྐུ་མདོག་རིན་པོ་ཆེ་ལྟར་བཀྲ་བ། །རྒྱན་དང་ཆ་ལུགས་གཞལ་ཡས་ཁང༌། །རིན་པོ་ཆེ་ལ་རིན་པོ་ཆེའི་
འོད་ཀྱིས་རབ་ཏུ་མཛེས་པར་བརྒྱན་པ། །ཕྱག་མཚན་གསེར་གྱི་ཆག་ཤིང་བསྣམས། །རིན་པོ་ཆེ་ལྟར་བཀྲ་བ་ཡི་འཁོར་ལོ་དགུ་བརྩེགས་གདན་ལ་བཞུགས་པ། །འོད་ཟེར་བཀྱེ་ནས་
འགྲོ་བའི་དོན་མཛད་པ། །གཤེན་རབ་མི་བོའི་སྐུ་ལ་ཕྱག་འཚལ་ལོ། །ཤེས་རབ་ཀྱི་ཕུལ་སྟོན་པ་གཤེན་རབ་མི་ཡིས། །སྐུའི་འོད་ཟེར་ལས་བཀྱེ་བའི་བདེ་བར་གཤེགས་པ་མི་
མཇེད་ཀྱི་འཇིག་རྟེན་གྱི་ཤར་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །སྐུའི་གཤེན་ལྡེ་བོ་གསུང་ཆེན་ལ་ཕྱག་འཚལ་ལོ། །སྐུའི་གཤེན་མཁན་སྟེ་མུ་ཡ་ལ་
ཕྱག་འཚལ་ལོ། །སྐུའི་གཤེན་མུ་སྟེ་རྒོད་འབྱམས་ལ་ཕྱག་འཚལ་ལོ། །སྐུའི་གཤེན་རྒོད་དྲག་རླབས་ཆེན་ལ་ཕྱག་འཚལ་ལོ། །སྐུའི་གཤེན་གནམ་ལྡེ་གསུང་བསྒྱུར་ལ་ཕྱག་

འཚལ་ལོ། །ཤེས་རབ་ཀྱི་ཕུལ་སྟོན་པ་གཤེན་རབ་མི་བོ་ཡི། །གསུང་གི་འོད་ཟེར་ལས་བཀྱེ་བའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ཤར་ཕྱོགས་ན། །ཐུགས་རྗེ་ཐབས་
ཀྱིས་འགྲོ་བའི་དོན་མཛད་པ། །གསུང་གི་གཤེན་ལྡེ་གསང་འོད་འབར་ལ་ཕྱག་འཚལ་ལོ། །གསུང་གི་གཤེན་ལྡེ་རྒྱལ་དབང་གཤེན་ལ་ཕྱག་འཚལ་ལོ། །གསུང་གི་གཤེན་དབང་བསྒྱུར་
གཙུག་ཕུད་ལ་ཕྱག་འཚལ་ལོ། །གསུང་གི་གཤེན་སྒྲ་སྐད་འབུམ་བསྒྱུར་ལ་ཕྱག་འཚལ་ལོ། །གསུང་གི་གཤེན་ལྡེ་འོད་གསང་གྲགས་ལ་ཕྱག་འཚལ་ལོ། །ཤེས་རབ་ཀྱི་ཕུལ་སྟོན་པ་
གཤེན་རབ་མི་བོ་ཡི། །ཐུགས་ཀྱི་འོད་ཟེར་ལས་བཀྱེ་བའི། །བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ཤར་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཐུགས་
ཀྱི་གཤེན་ཐང་འོད་རྒྱལ་ལ་ཕྱག་འཚལ་ལོ། །ཐུགས་ཀྱི་གཤེན་ཐང་མ་མེ་སྒྲོན་ལ་ཕྱག་འཚལ་ལོ། །ཐུགས་ཀྱི་ཐབས་སྒྲོན་མ་གསལ་འབར་ལ་ཕྱག་འཚལ་ལོ། །ཐུགས་ཀྱི་
གཤེན་འོད་རྒྱལ་འབར་སྒྲོན་ལ་ཕྱག་འཚལ་ལོ། །ཤེས་རབ་ཀྱི་ཕུལ་སྟོན་པ་གཤེན་རབ་མི་བོ་ཡི། །ཡོན་ཏན་གྱི་འོད་ཟེར་ལས་བཀྱེ་བའི། བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ཤར་ཕྱོགས་ན། །ཐུགས་རྗེ་ཐབས་ཀྱི་འགྲོ་བའི་དོན་མཛད་པ། །ཡོན་ཏན་གྱི་གཤེན་ཡག་པ་ཀུན་འབྱུང་ལ་ཕྱག་འཚལ་ལོ། །ཡོན་ཏན་གྱི་གཤེན་ཡང་པ་ཡོངས་བསྐྱེད་ལ་ཕྱག་འཚལ་ལོ། །ཡོན་ཏན་གྱི་གཤེན་

ཐོགས་མེད་མཁྱེན་པ་རྒྱས་ལ་ཕྱག་འཚལ་ལོ། །ཡོན་ཏན་གྱི་གཤེན་(བཀག་མེད་སྤྲོ་བསྡུ་)འགག་མེད་འཕྲོ་འདུ་འབར་ལ་ཕྱག་འཚལ་ལོ། །ཡོན་ཏན་གྱི་གཤེན་ཚངས་པ་འོད་རུམ་རྩེ་ལ་ཕྱག་
འཚལ་ལོ། །ཤེས་རབ་ཀྱི་ཕུལ་སྟོན་པ་གཤེན་རབ་མི་བོའི། །ཕྲིན་ལས་ཀྱི་འོད་ཟེར་ལས་བཀྱེ་བའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ཤར་ཕྱོགས་ན། །ཐུགས་རྗེ་ཐབས་ཀྱིས་
འགྲོ་བའི་དོན་མཛད་པ། །ཕྲིན་ལས་ཀྱི་གཤེན་སྙོམས་པར་ལྷུན་གྲུབ་ལ་ཕྱག་འཚལ་ལོ། །ཕྲིན་ལས་ཀྱི་གཤེན་མཉམ་སྙོམས་ཀུན་འདྲེན་ལ་ཕྱག་འཚལ་ལོ། །ཕྲིན་ལས་ཀྱི་གཤེན་
མཉམ་པའི་བློ་ལྡན་ལ་ཕྱག་འཚལ་ལོ། །ཕྲིན་ལས་ཀྱི་གཤེན་ཐོགས་མེད་སྟོབས་མཆོག་ལ་ཕྱག་འཚལ་ལོ། །ཕྲིན་ལས་ཀྱི་གཤེན་ཀུན་འབྱུང་བཀག་པ་མེད་ལ་ཕྱག་འཚལ་ལོ། །
དེ་ལྟར་ཤར་ཕྱོགས་ཀྱི་བདེ་བར་གཤེགས་པ་བརྒྱ་ལ་ཕྱག་འཚལ་ལོ། །དེ་ནས་ཡང་གཤེན་རབ་ཀྱིས་བཀའ་སྩལ་པ། སྤྱིར་ན་ངས་འདུལ་བའི་ཞིང་ཁམས་མི་མཇེད་ཀྱི་འདི་ན་ཡང༌། གཤེན་རབ་མི་
བོ་ཉིད་ཀྱང་། འབུམ་ཕྲག་ཁྲི་ཡོད་དེ། གཤེན་རབ་མི་བོ་འབུམ་ཕྲག་ཁྲི་ལ་ཕྱག་འཚལ་ལོ། །ངས་འདུལ་བའི་མི་མཇེད་ཀྱི་འཇིག་རྟེན་གྱི་ཕར་འདས་པའི་ཤར་ཕྱོགས་ན། ངས་ཀྱང་སྟོན་

པ་མི་བྱེད་དོ། །འཇིག་རྟེན་གྱི་ཁམས་ཀྱང་བསམ་གྱིས་མི་ཁྱབ་སྟེ། གྲངས་མང་ངོ༌། །སེམས་ཅན་གྱི་ལས་ཀྱང་བསམ་གྱིས་མི་ཁྱབ་ཅིང་གྲངས་མང་ངོ༌། །སྟོན་པའི་བཀའ་ཡང་བསམ་གྱིས་མི་
ཁྱབ་སྟེ་གྲངས་མང་ངོ་། །དེ་ལྟར་ཤར་ཕྱོགས་འཇིག་རྟེན་གྱི་ཁམས་གངྒའི་ཀླུང་གི་བྱེ་མ་སྙེད་ཙམ་དུ་ཤིན་ཏུ་ཡང་གྲངས་མང་བ་ན། བདེ་བར་གཤེགས་པ་ཐུགས་རྗེ་ཐབས་ཀྱིས་འགྲོ་བའི་དོན་
མཛད་པ། གཅིག་ལ་ཕྱག་འཚལ་ལོ། །བཅུ་ལ་ཕྱག་འཚལ་ལོ། །བརྒྱ་ལ་ཕྱག་འཚལ་ལོ། །སྟོང་ལ་ཕྱག་འཚལ་ལོ། །ཁྲི་ལ་ཕྱག་འཚལ་ལོ། །འབུམ་ལ་ཕྱག་འཚལ་ལོ། །ས་ཡ་
ལ་ཕྱག་འཚལ་ལོ། །བྱེ་བ་ལ་ཕྱག་འཚལ་ལོ། །དུང་ཕྱུར་ལ་ཕྱག་འཚལ་ལོ། །ཁྲག་ཁྲིག་ལ་ཕྱག་འཚལ་ལོ། །དེ་ལྟར་ཤིན་ཏུ་གྲངས་མང་བའི་བདེ་བར་གཤེགས་པ་བསམ་གྱིས་མི་ཁྱབ་པ་
ལ་ཕྱག་འཚལ་ལོ། །དེ་ལྟར་མི་མཇེད་ཀྱི་འཇིག་རྟེན་གྱི་ཤར་ཕྱོགས་ན་བཞུགས་པའི་བདེ་བར་གཤེགས་པའི་མཚན་བརྗོད་པ་དང༌། འཇིག་རྟེན་གྱི་ཁམས་བསམ་གྱིས་མི་ཁྱབ་པ་ན། བདེ་བར་
གཤེགས་པ་ཡང་བསམ་གྱིས་མི་ཁྱབ་པ་མཚན་བརྗོད་ཀྱིས་མི་ལང་བ་རྣམས་ལ་སེམས་ཅན་གང་ཞིག་མོས་པ་བསྐྱེད་དེ། ཕྱག་འཚལ་མཆོད་པ་བྱས་ན། རྒྱུན་དུ་མ་བརྗེད་ཡི་དམ་བྱས་གྱུར་

ན། ཡུན་ཏུ་མི་ཐོགས་འཕྲལ་ལ་སྒྲིབ་པ་འབྱང༌། དེ་སྐད་ཅེས་གཤེན་རབ་ཀྱིས་བཀའ་སྩལ་ཏོ། །དེ་ནས་གཤེན་རབ་ཀྱིས་ཐལ་མོ་སྦྱར་གྱི་ཕྱག་རྒྱ་ཐུགས་ཀར་གཏད་ནས། 
ཞལ་ནས་སྔགས་བརྗོད་པ། ཨ་དཀར་ཨ་རྨད་དུ་ཏྲི་སུ་ནག་པོ་ཞི་ཞི་མལ་མལ། སྔགས་དེ་སྐད་ཅེས་བརྗོད་ནས། འདོད་པ་རྣམ་པ་ལྔའི་ཡར་སྟགས་རྣམས། སྙིང་རྗེའི་མགྲོན་བ་རིགས་དྲུག་
གི་སེམས་ཅན་རྣམས་ལ། ཅི་ལྟར་འདོད་པ་བྱིན་གྱིས་བརླབས་ཀྱིན་སྤྲུལ་པ་མཛད་ནས། ཞལ་ནས་སྨོན་ལམ་བཏབ་པ། འདོད་པ་ལྔའི་ཡར་སྟགས་འདི། །སྙིང་རྗེའི་མགྲོན་གྱི་རིས་དྲུག་ལ། །
ཅི་འདོད་ཡིད་བཞིན་སྤྲུལ་པ་ཡིས། །དགོས་འདོད་རེ་བ་བསྐོངས་པར་ཤོག །བདག་གི་བྱིན་རླབས་སྤྲུལ་པ་དང༌། །བདེར་གཤེགས་བརྒྱ་ཡི་ཐུགས་རྗེ་ཡིས། །དམྱལ་བའི་གནས་སུ་ཕྱིན་པར་ཤོག །ཚ་
གྲང་སྡུག་བསྔལ་ཞི་བར་ཤོག །བླ་མེད་གོ་འཕང་ཐོབ་པར་ཤོག །ཡི་དྭགས་གནས་སུ་ཕྱིན་པར་ཤོག །བཀྲེས་སྐོམ་སྡུག་བསྔལ་ཞི་བར་ཤོག །བླ་མེད་གོ་འཕང་ཐོབ་པར་ཤོག །བྱོལ་སོང་གནས་སུ་
ཕྱིན་པར་ཤོག །གླེན་ལྐུགས་སྡུག་བསྔལ་ཞི་བར་ཤོག །བླ་མེད་གོ་འཕང་ཐོབ་པར་ཤོག །མི་ཡི་གནས་སུ་ཕྱིན་པར་ཤོག །འདོད་པའི་སྡུག་བསྔལ་ཞི་བར་ཤོག །བླ་མེད་གོ་འཕང་ཐོབ་པར་

ཤོག །ལྷ་མིན་གནས་སུ་ཕྱིན་པར་ཤོག །འཐབ་རྩོད་སྡུག་བསྔལ་ཞི་བར་ཤོག །བླ་མེད་གོ་འཕང་ཐོབ་པར་ཤོག །ལྷ་ཡི་གནས་སུ་ཕྱིན་པར་ཤོག །འཕམ་ལྟུང་སྡུག་བསྔལ་ཞི་བར་ཤོག །བླ་
མེད་གོ་འཕང་ཐོབ་པར་ཤོག །གཤེན་རབ་ཀྱིས་དེ་སྐད་ཅེས་བཀའ་སྩལ་པས། ཡོན་བདག་རྣམས་ཀྱིས་འདོད་པ་རྣམ་པ་ལྔའི་ཡར་སྟགས་རྣམས། མཚན་བྱང་ལ་བསྐོར་ནས་ཕྱོགས་བཞིར་བཏང་
པས། འཇིག་རྟེན་གྱི་ཁམས་ཀྱང༌གཡོའོ། །རབ་ཏུ་གཡོའོ། །འགུལ་ལོ་རབ་ཏུ་འགུལ་ལོ། ། འུར་འུར་རབ་ཏུ་འུར་རོ། །ཐུག་ཐུག་རབ་ཏུ་ཐུག་གོ། །ཆེམ་ཆེམ་རབ་ཏུ་ཆེམ་མོ། །ནམ་མཁའ་
ལས་འོད་གསལ་མོ་མང་པོ་ཤར་རོ། །ས་གཞི་ལ་མཛེས་པའི་མེ་ཏོག་མང་པོ་སྐྱེས་སོ། །ཕྱོགས་བཅུའི་འཇིག་རྟེན་ནས་སྒྲ་སྙན་པ་མང་པོ་གྲགས་སོ། །དེ་ལ་སེམས་ཅན་ཀུན་ཀྱང་རབ་ཏུ་
རྟོག་པ་སྐྱེས་སོ། །དེའི་ཚེ་དེའི་དུས་ན། རྒྱལ་པོ་འབར་བའི་སྒྲོན་མ་ཅན་དང༌། དམག་མི་སུམ་བརྒྱ་དང༌། མི་མཇེད་ཀྱི་འཇིག་རྟེན་གྱི་ཤར་ཕྱོགས་ན་གནས་པའི་རིགས་དྲུག་གི་སེམས་ཅན་དང༌། 
དེ་ཕར་འདས་ཚུར་སྐྱེ་ཁ་མ་ལ་ཤིན་ཏུ་གྲངས་མང་བ། ཤར་ཕྱོགས་ཀྱི་འཇིག་རྟེན་སྟོངས་པ་ཙམ་ཞིག །ཕུང་པོ་རྡུལ་ཕྲ་རབས་སྐད་ཅིག་མ་ལ་ལྷགས་ནས། ནམ་མཁའ་ལ་འཇའ་ཚོན་

འོད་དུ་འཕྲོས་ཏེ་སངས་རྒྱས་ཏེ་སོང་ངོ༌། །དེ་ལ་སྤྲོ་བ་སྐྱེས་ནས་སླད་ན་ལུས་པ་རྣམས་ཀྱིས་ལྡན་པ་རྣམ་པ་ལྔའི་ཡར་སྟགས་རིམ་པས་བཏེག་ནས། ཁྱེའུ་ཆུང་མཚན་དང་
ལྡན་པ་བཞི་ཡིས་སྣ་དྲངས་སྙིང་པོ་རྣམས་རིམ་པར་བཟླས་ཤིང་མཆོད་པ་ཕུལ་བས། དེའི་ཡོན་ཏན་གྱིས་རྒྱལ་བུ་ཁྲི་ཤང་སུམ་ཅུ་རྩ་གསུམ་གྱི་ལྷར་སྐྱེས་པ་དང༌། དམག་མི་སུམ་བརྒྱ་
ཡིས། བདེ་བར་གཤེགས་པའི་ཞལ་མངོན་སུམ་དུ་མཐོང་ངོ་། །སྟོན་པ་གཤེན་རབ་ཀྱིས་ཡང་བདེ་བར་གཤེགས་པའི་མཚན་བརྗོད་དོ། །འཁོར་སླད་མ་རྣམས་ཀྱིས་མཚན་ཕྱག་རེ་
རེ་བཙལ་ལོ། །དབྱིངས་ཀྱི་ཡུམ་ས་ཏྲིག་ཨེར་སངས་ནི། །སྐུ་མདོག་གསེར་གྱི་སྙིང་པོ་འདྲ། །རྒྱན་དང་ཆ་ལུགས་གཞལ་ཡས་ཁང༌། །གསེར་ལ་གསེར་གྱི་འོད་ཀྱིས་རབ་ཏུ་མཛེས་པར་
བརྒྱན། །ཕྱག་མཚན་གཡས་ན་གསེར་གྱི་ཡི་གེ་དཔའ་བོ་འབྲུ་ལྔ་བསྣམས། །ཕྱག་མཚན་གཡོན་ན་སྣང་གསལ་གསེར་གྱི་མེ་ལོང་བསྣམས། །རིན་པོ་ཆེ་ལྟར་བཀྲ་བ་ཡི། །
རྩལ་ཆེན་སེང་གེ་གཉིས་ཀྱི་ཁྲི་ལ་བཞུགས། །བྱིན་གྱི་རླབས་ཀྱིས་འགྲོ་བའི་དོན་མཛད་པ། །ས་ཏྲིག་ཨེར་སངས་སྐུ་ལ་ཕྱག་འཚལ་ལོ། །དབྱིངས་ཀྱི་ཡུམ་ས་ཏྲིག་ཨེར་སངས་

ཀྱི་སྐུའི་བྱིན་རླབས་ལས་བྱུང་བའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་བྱང་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །སྐུའི་ལྷ་མོ་མཐའ་ཡས་སྐུ་
བརྗིད་མ་ལ་ཕྱག་འཚལ་ལོ། །སྐུའི་ལྷ་མོ་གསལ་བ་འོད་གདལ་མ་ལ་ཕྱག་འཚལ་ལོ། །སྐུའི་ལྷ་མོ་འོད་མ་བཀྲག་མདངས་མ་ལ་ཕྱག་འཚལ་ལོ། །སྐུའི་ལྷ་མོ་འོད་ཟེར་ལྡན་
འཕྲུལ་ཏིང་ཤགས་མ་ལ་ཕྱག་འཚལ་ལོ། །སྐུའི་ལྷ་མོ་ཡོངས་སུ་ཁྱབ་རྒྱས་མ་ལ་ཕྱག་འཚལ་ལོ། །དབྱིངས་ཀྱི་ཡུམ་ས་ཏྲིག་ཨེར་སངས་ཀྱི་གསུང་གི་བྱིན་རླབས་བྱུང་བའི། བདེ་བར་
གཤེགས་པ་མི་མཇེད་ཀྱི་འཇིག་རྟེན་གྱི་བྱང་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །གསུང་གི་ལྷ་མོ་སྙན་པའི་སྒྲ་དབྱངས་སྒྲོགས་ལ་ཕྱག་འཚལ་ལོ། །གསུང་གི་
ལྷ་མོ་སྒྲ་སྐད་དཔག་ཏུ་མེད་པ་ལ་ཕྱག་འཚལ་ལོ། །གསུང་གི་ལྷ་མོ་སྙན་སྒྲ་དབྱངས་སྐྱེད་མ་ལ་ཕྱག་འཚལ་ལོ། །གསུང་གི་ལྷ་མོ་འཇིག་རྟེན་རང་སྒྲ་མཁྱེན་ལ་ཕྱག་འཚལ་ལོ། །
གསུང་གི་ལྷ་མོ་བརྡའ་ཡིས་མཚོན་བྱེད་མ་ལ་ཕྱག་འཚལ་ལོ། །དབྱིངས་ཀྱི་ཡུམ་ས་ཏྲིག་ཨེར་སངས་ཀྱི་ཐུགས་ཀྱི་བྱིན་རླབས་ལས་བྱུང་བའི་བདེ་བར་གཤེགས་པ་མི་འཇེད་ཀྱི་འཇིག་

རྟེན་གྱི་བྱང་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཐུགས་ཀྱི་ལྷ་མོ་ཀུན་རིགས་བློ་གསལ་མ་ལུང་སྟོན་མ་ལ་ཕྱག་འཚལ་ལོ། །ཐུགས་ཀྱི་ལྷ་མོ་
ཡེ་ཤེས་གསལ་འབར་མ་ལ་ཕྱག་འཚལ་ལོ། །ཐུགས་ཀྱི་ལྷ་མོ་ཀུན་རིགས་གསལ་བའི་མཆོག་ལ་ཕྱག་འཚལ་ལོ། །ཐུགས་ཀྱི་ལྷ་མོ་སྣང་གསལ་འོད་ཟེར་འཕྲོ་ལ་ཕྱག་འཚལ་
ལོ། །ཐུགས་ཀྱི་ལྷ་མོ་ཡེ་འབྱམས་ཁྱབ་གསལ་མ་ལ་ཕྱག་འཚལ་ལོ། །དབྱིངས་ཀྱི་ཡུམ་ས་ཏྲིག་ཨེར་སངས་ཀྱི། །ཡོན་ཏན་གྱི་བྱིན་རླབས་ལས་བྱུང་བའི། བདེ་བར་གཤེགས་པ། 
མི་མཇེད་ཀྱི་འཇིག་རྟེན་གྱི་བྱང་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཡོན་ཏན་གྱི་ལྷ་མོ་སྲིད་པ་རྒྱས་པར་སྤེལ་ལ་ཕྱག་འཚལ་ལོ། །ཡོན་ཏན་གྱི་ལྷ་
མོ་བདལ་ཁྱབ་ཀུན་འཕྲོ་མ་ལ་ཕྱག་འཚལ་ལོ། །ཡོན་ཏན་གྱི་ལྷ་མོ་ཐུགས་རྗེས་མ་ལུས་སྐྱོང་ལ་ཕྱག་འཚལ་ལོ། །ཡོན་ཏན་གྱི་ལྷ་མོ་ལེགས་པའི་བྱིན་རླབས་མ་ལ་ཕྱག་
འཚལ་ལོ། །ཡོན་ཏན་གྱི་ལྷ་མོ་རྒྱས་པ་མཐའ་སྤེལ་མ་ལ་ཕྱག་འཚལ་ལོ། །དབྱིངས་ཀྱི་ཡུམ་ས་ཏྲིག་ཨེར་སངས་ཀྱི་ཕྲིན་ལས་ཀྱི་བྱིན་རླབས་ལས་བྱུང་བའི་བདེ་བར་གཤེགས་

པ་མི་མཇེད་ཀྱི་འཇིག་རྟེན་གྱི་བྱང་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཕྲིན་ལས་ཀྱི་ལྷ་མོ་རྫུ་འཕྲུལ་ཐོགས་མེད་སྟོན་ལ་ཕྱག་འཚལ་ལོ། །ཕྲིན་ལས་ཀྱི་
ལྷ་མོ་ཆོ་འཕྲུལ་ཅིར་ཡང་སྟོན་ལ་ཕྱག་འཚལ་ལོ། །ཕྲིན་ལས་ཀྱི་ལྷ་མོ་སྟོབས་མཆོག་ཐོགས་མེད་མཁྱེན་ལ་ཕྱག་འཚལ་ལོ། །ཕྲིན་ལས་ཀྱི་ལྷ་མོ་དྲག་ཤུལ་རྩལ་དང་ལྡན་
པ་ལ་ཕྱག་འཚལ་ལོ། །ཕྲིན་ལས་ཀྱི་ལྷ་མོ་ཁམས་དང་སྐྱེ་མཆེད་གསལ་ལ་ཕྱག་འཚལ་ལོ། །ཡེ་ཤེས་ཀྱི་ལྷ་གཤེན་ལྷ་འོད་དཀར་ནི། །སྐུ་མདོག་ཤེལ་གྱི་སྙིང་པོ་འདྲ། །རྒྱན་དང་ཆ་
ལུགས་གཞལ་ཡས་ཁང༌། ཤེལ་ལ་ཤེལ་གྱི་འོད་ཀྱིས་རབ་ཏུ་མཛེས་པར་བརྒྱན། །ཕྱག་མཚན་ཐུགས་རྗེ་འདྲེན་པའི་ལྕགས་ཀྱུ་བསྣམས། །རིན་པོ་ཆེ་ལྟར་བཀྲ་བ་ཡི་སྟོབས་
ཆེན་གླང་པོ་ཆེ་གཉིས་བསྣོལ་བའི་གདན་ལ་བཞུགས། །ཐུགས་རྗེ་བསྐྱེད་ནས་འགྲོ་བའི་དོན་མཛད་པ། །གཤེན་ལྷ་འོད་དཀར་སྐུ་ལ་ཕྱག་འཚལ་ལོ། །ཡེ་ཤེས་ཀྱི་ལྷ་འོད་དཀར་གྱི་
སྐུའི་ཐུགས་རྗེ་ལས་བསྐྱེད་པའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་བྱང་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །སྐུའི་ལྷ་རྒོད་གསས་(ཁམས་པ་)མཁའ་འདྲ་ལ་

ཕྱག་འཚལ་ལོ། །སྐུའི་ལྷ་རྒོད་གསས་རྒོད་བུ་འཕར་དྲག་ལ་ཕྱག་འཚལ་ལོ། །སྐུའི་ལྷ་རྒོད་གསས་དྲག་པོ་རྡུལ་ཤུགས་ཅན་ལ་ཕྱག་འཚལ་ལོ། །སྐུའི་ལྷ་རྒོད་
གསས་གསལ་བའི་འོད་ཟེར་ལྡན་ལ་ཕྱག་འཚལ་ལོ། །སྐུའི་ལྷ་རྒོད་གསས་འོད་ཟེར་ཕྱོགས་བཅུར་འཕྲོ་ལ་ཕྱག་འཚལ་ལོ། །ཡེ་ཤེས་ཀྱི་ལྷ་གཤེན་ལྷ་འོད་དཀར་གྱི། གསུང་གི་
ཐུགས་རྗེ་ལས་བསྐྱེད་པའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་བྱང་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །གསུང་གི་ལྷ་རྒོད་གསས་ཟེར་ལྡན་སྟོབས་ཀྱི་
ཤུགས་ཅན་ལ་ཕྱག་འཚལ་ལོ། །གསུང་གི་ལྷ་རྒོད་གསས་བློ་ལྡན་གྲངས་བདག་བཙན་པ་ལ་ཕྱག་འཚལ་ལོ། །གསུང་གི་ལྷ་རྒོད་གསས་འོད་ཟེར་ལམ་པ་ལ་ཕྱག་འཚལ་ལོ། །
གསུང་གི་ལྷ་རྒོད་གསས་དྲག་ཤུལ་རྩལ་ལྡན་ལ་ཕྱག་འཚལ་ལོ། །གསུང་གི་ལྷ་རྒོད་གསས་ཁྱབ་དབང་སྒྱུར་ཆེ་ལ་ཕྱག་འཚལ་ལོ། །ཡེ་ཤེས་ཀྱི་ལྷ་གཤེན་ལྷ་འོད་དཀར་གྱི་ཐུགས་
ཀྱི་ཐུགས་རྗེ་ལས་སྤྲུལ་པའི། བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་བྱང་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཐུགས་ཀྱི་ལྷ་རྒོད་གསས་དྲག་

པོ་གཤོག་རྩལ་རྗེ་ལ་ཕྱག་འཚལ་ལོ། །ཐུགས་ཀྱི་ལྷ་རྒོད་གསས་སྐྱེད་(དཔྱད་)པ་དྲག་པོ་ལྡན་ལ་ཕྱག་འཚལ་ལོ། །ཐུགས་ཀྱི་ལྷ་རྒོད་གསས་རིག་པ་བསྐྱེད་པ་ལ་ཕྱག་འཚལ་ལོ། །
ཐུགས་ཀྱི་ལྷ་རྒོད་གསས་མཐའ་རྒྱས་གཏིང་དཔག་མེད་ལ་ཕྱག་འཚལ་ལོ། །ཐུགས་ཀྱི་ལྷ་རྒོད་གསས་ཐུགས་རྗེ་འོད་དཔག་མེད་ལ་ཕྱག་འཚལ་ལོ། །ཡེ་ཤེས་ཀྱི་ལྷ་གཤེན་
ལྷ་འོད་དཀར་གྱི་ཡོན་ཏན་གྱི་ཐུགས་རྗེ་ལས་བསྐྱེད་པའི། བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་བྱང་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཡོན་
ཏན་གྱི་ལྷ་རྒོད་གསས་གཡོ་འགུལ་རྒྱས་པ་ལ་ཕྱག་འཚལ་ལོ། །ཡོན་ཏན་གྱི་ལྷ་རྒོད་གསས་རྒྱར་ཁྱབ་གསལ་འབར་ལ་ཕྱག་འཚལ་ལོ། །ཡོན་ཏན་གྱི་ལྷ་འོད་རྗེ་
འོད་ཡུག་འབར་ལ་ཕྱག་འཚལ་ལོ། །ཡོན་ཏན་གྱི་ལྷ་རྒོད་གསས་ཡུག་པ་ཕྱོད་པ་རྒྱས་ལ་ཕྱག་འཚལ་ལོ། །ཡོན་ཏན་གྱི་ལྷ་རྒོད་གསས་མུ་མེད་ཐུགས་རྗེས་ཁྱབ་ལ་
ཕྱག་འཚལ་ལོ། །ཡེ་ཤེས་གྱི་ལྷ་གཤེན་ལྷ་འོད་དཀར་གྱི། །ཕྲིན་ལས་ཀྱི་ཐུགས་རྗེ་ལས་སྤྲུལ་པའི། བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་བྱང་ཕྱོགས་ན། །ཐུགས་

རྗེ་ཐབས་ཀྱིས་འགྲོ་བའི་དོན་མཛད་པ། །ཕྲིན་ལས་ཀྱི་ལྷ་རྒོད་གསས་འོད་དང་ཁ་རྗེ་སྐྱེད་ལ་ཕྱག་འཚལ་ལོ། །ཕྲིན་ལས་ཀྱི་ལྷ་རྒོད་གསས་མཁའ་ལ་མཉམ་པའི་
དོན་གྲུབ་ལ་ཕྱག་འཚལ་ལོ། །ཕྲིན་ལས་ཀྱི་ལྷ་རྒོད་གསས་(གསལ་ཟེར་)འོད་ཟེར་ཁྱབ་པ་ལ་ཕྱག་འཚལ་ལོ། །ཕྲིན་ལས་ཀྱི་ལྷ་རྒོད་གསས་མྱུར་མགྱོགས་ཡུག་གིས་སྐྱོད་ལ་ཕྱག་འཚལ་
ལོ། །ཕྲིན་ལས་ཀྱི་ལྷ་རྒོད་གསས་རྩལ་སྟོབས་སེང་གེའི་ཤུགས་ལ་ཕྱག་འཚལ་ལོ། །ཐབས་ཀྱི་མཆོག་སྲིད་པ་སངས་པོ་འབུམ་ཁྲི་ནི། །སྐུ་མདོག་དངུལ་གྱི་སྙིང་པོ་འདྲ། །རྒྱན་དང་
ཆ་ལུགས་གཞལ་ཡས་ཁང༌། །དངུལ་ལ་དངུལ་གྱི་འོད་ཀྱིས་རབ་ཏུ་མཛེས་པར་བརྒྱན། །ཕྱག་མཚན་རིན་པོ་ཆེའི་རྒྱལ་མཚན་བསྣམས། །རིན་པོ་ཆེ་ལྟར་བཀྲ་བ་ཡི། རླབས་
ཆེན་བྱ་ཁྱུང་གཉིས་ཀྱི་ཁྲི་ལ་བཞུགས། །སྤྲུལ་པས་སྲིད་ནས་འགྲོ་བའི་དོན་མཛད་པ། །སངས་པོ་འབུམ་ཁྲིའི་སྐུ་ལ་ཕྱག་འཚལ་ལོ། །ཐབས་ཀྱི་མཆོག་སྲིད་པ་སངས་པོ་འབུམ་
ཁྲིའི་སྐུའི་སྤྲུལ་པ་ལས་སྲིད་པའི། བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་བྱང་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །སྐུའི་སྲིད་པ་ཡེ་རྒྱུད་མུ་ཕྱོད་ལ་

ཕྱག་འཚལ་ལོ། །སྐུའི་སྲིད་པ་གསལ་ཏང་འོད་ཁྱབ་ལ་ཕྱག་འཚལ་ལོ། །སྐུའི་སྲིད་པ་འོད་འབར་ཁྲི་རུམ་ལ་ཕྱག་འཚལ་ལོ། །སྐུའི་སྲིད་པ་ཚངས་པ་དབྱིངས་རུམ་ལ་ཕྱག་འཚལ་ལོ། །
སྐུའི་སྲིད་པ་གསལ་འབར་མུ་རྒྱས་ལ་ཕྱག་འཚལ་ལོ། །ཐབས་ཀྱི་མཆོག་སྲིད་པ་སངས་པོ་འབུམ་ཁྲིའི་གསུང་གི་སྤྲུལ་པ་ལས་སྲིད་པའི། བདེ་བར་གཤེགས་པ་མི་འཇེད་ཀྱི་འཇིག་
རྟེན་གྱི་བྱང་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །གསུང་གི་སྲིད་པ་ཡེ་ཁྱབ་གདལ་པ་ལ་ཕྱག་འཚལ་ལོ། །གསུང་གི་སྲིད་པ་གུང་ཁྲི་འབར་བ་འོད་ལ་ཕྱག་
འཚལ་ལོ། །གསུང་གི་སྲིད་པ་ཡེ་ཤེས་གསལ་ལྡན་ལ་ཕྱག་འཚལ་ལོ། །གསུང་གི་སྲིད་པ་བདལ་ཁྱབ་དག་པ་ལ་ཕྱག་འཚལ་ལོ། །གསུང་གི་སྲིད་པ་འབྲང་ཕྱམ་སྐྱེད་དྲུག་ལ་
ཕྱག་འཚལ་ལོ། །ཐབས་ཀྱི་མཆོག་སྲིད་པ་སངས་པོ་འབུམ་ཁྲིའི་ཐུགས་ཀྱི་སྤྲུལ་པ་ལས་སྲིད་པའི། བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་བྱང་ཕྱོགས་ན། །ཐུགས་
རྗེ་ཐབས་ཀྱིས་འགྲོ་བའི་དོན་མཛད་པ། །ཐུགས་ཀྱི་སྲིད་པ་དང་སྐྱེད་ཀློང་རྗེ་སྐྱེད་ལ་ཕྱག་འཚལ་ལོ། །ཐུགས་ཀྱི་སྲིད་པ་བདེ་ཀློང་ཀུན་གྲུབ་རྩལ་ལ་ཕྱག་འཚལ་ལོ། །ཐུགས་

ཀྱི་སྲིད་པ་ལེགས་སྙོམས་ཁྱབ་པ་སྒྲོལ་ལ་ཕྱག་འཚལ་ལོ། །ཐུགས་ཀྱི་སྲིད་པ་བཀོད་པ་རྒྱས་མཐར་སྤེལ་ལ་ཕྱག་འཚལ་ལོ། །ཐུགས་ཀྱི་སྲིད་པ་ཡངས་པར་ཡོངས་
བདལ་སྐྱོང་ལ་ཕྱག་འཚལ་ལོ། །ཐབས་ཀྱི་མཆོག་སྲིད་པ་སངས་པོ་འབུམ་ཁྲིའི་ཡོན་ཏན་གྱི་སྤྲུལ་པ་ལས་སྲིད་པའི། བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་བྱང་ཕྱོགས་ན། །
ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཡོན་ཏན་གྱི་སྲིད་པ་ཕྱོད་པ་དཀར་ཟེར་འཕྲོ་ལ་ཕྱག་འཚལ་ལོ། །ཡོན་ཏན་གྱི་སྲིད་པ་འོད་རུམ་རྩེར་ཕྱིབ་ལ་ཕྱག་འཚལ་ལོ། །ཡོན་
ཏན་གྱི་སྲིད་པ་ཤེས་རབ་མ་འཕགས་གསལ་(འཕགས་)བ་ལ་ཕྱག་འཚལ་ལོ། །ཡོན་ཏན་གྱི་སྲིད་པ་གསལ་འབར་འོད་རུམ་ལ་ཕྱག་འཚལ་ལོ། །ཡོན་ཏན་གྱི་སྲིད་པ་ཐོགས་མེད་བཀྲ་ཤིས་རྩེགས་
ལ་ཕྱག་འཚལ་ལོ། །ཐབས་ཀྱི་མཆོག་སྲིད་པ་སངས་པོ་འབུམ་ཁྲིའི། ཕྲིན་ལས་ཀྱི་སྤྲུལ་པ་ལས་སྲིད་པའི། བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་བྱང་ཕྱོགས་ན། །ཐུགས་
རྗེའི་ཐབས་ཀྱིས་འགྲོ་བའི་དོན་མཛད་པ། །ཕྲིན་ལས་ཀྱི་སྲིད་པ་འབྱུང་བསྐྱེད་རྫོགས་པ་ལ་ཕྱག་འཚལ་ལོ། །ཕྲིན་ལས་ཀྱི་སྲིད་པ་མཐར་ཁྱབ་རྫོགས་པ་ལ་ཕྱག་འཚལ་ལོ། །ཕྲིན་

ལས་ཀྱི་སྲིད་པ་འབྱུང་བ་སྐྱེད་ཀློང་ལ་ཕྱག་འཚལ་ལོ། །ཕྲིན་ལས་ཀྱི་སྲིད་པ་རྫོགས་ཁྱབ་སྐལ་ལྡན་གསལ་ལ་ཕྱག་འཚལ་ལོ། །ཕྲིན་ལས་ཀྱི་སྲིད་པ་གྲངས་འཛིན་རྩིས་མཁྱེན་ལ་
ཕྱག་འཚལ་ལོ། །ཤེས་རབ་ཀྱི་ཕུལ་སྟོན་པ་གཤེན་རབ་མི་བོ་ནི། །སྐུ་མདོག་རིན་པོ་ཆེ་ལྟར་བཀྲ་བ་རྒྱན་དང་ཆ་ལུགས་གཞལ་ཡས་ཁང༌། །རིན་པོ་ཆེ་ལ་རིན་པོ་ཆེའི་འོད་ཀྱིས་རབ་ཏུ་
མཛེས་པར་བརྒྱན། །ཕྱག་མཚན་གསེར་གྱི་(ཆག་)ཕྱག་ཤིང་བསྣམས། །རིན་པོ་ཆེ་ལྟར་བཀྲ་བ་ཡི། དབང་བསྒུར་འཁོར་ལོ་དགུ་རྩེགས་གདན་ལ་བཞུགས། །འོད་ཟེར་བཀྱེ་ནས་འགྲོ་བའི་དོན་
མཛད་པ། །གཤེན་རབ་མི་བོའི་སྐུ་ལ་ཕྱག་འཚལ་ལོ། །ཤེས་རབ་ཀྱི་ཕུལ་དུ་བྱུང་བ་སྟོན་པ་གཤེན་རབ་མི་བོ་ཡི། །སྐུའི་འོད་ཟེར་ལས་བཀྱེ་བའི་བདེ་བར་གཤེགས་པ་མི་མཇེད་ཀྱི་འཇིག་རྟེན་
གྱི་བྱང་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །སྐུའི་གཤེན་བ་རབ་གླིང་རྩོལ་ལ་ཕྱག་འཚལ་ལོ། །སྐུའི་གཤེན་ཀློང་ཡངས་མུ་རྒྱས་ལ་ཕྱག་འཚལ་ལོ། །
སྐུའི་གཤེན་ཁ་གསལ་མཁྱེན་རྒྱས་ལ་ཕྱག་འཚལ་ལོ། །སྐུའི་གཤེན་བྱམས་ལྡན་སྐྱེད་དཔལ་ལ་ཕྱག་འཚལ་ལོ། །སྐུའི་གཤེན་ཐར་བྱེད་རྒྱུད་འདྲེན་ལ་ཕྱག་འཚལ་ལོ། །ཤེས་

རབ་ཀྱི་ཕུལ་སྟོན་པ་གཤེན་རབ་མི་བོའི། །གསུང་གི་འོད་ཟེར་ལས་བཀྱེད་པའི། བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་བྱང་ཕྱོགས་ན། །ཐུགས་རྗེ་ཐབས་ཀྱིས་
འགྲོ་བའི་དོན་མཛད་པ། །གསུང་གི་གཤེན་འོད་གསལ་ལྡན་དབང་ལ་ཕྱག་འཚལ་ལོ། །གསུང་གི་གཤེན་དབང་གྲགས་སྤྱི་ཕུད་ལ་ཕྱག་འཚལ་ལོ། །གསུང་གི་གཤེན་འཁོར་ལོས་
དབང་བསྒྱུར་ལ་ཕྱག་འཚལ་ལོ། །གསུང་གི་གཤེན་སྒྲ་རྒྱལ་གྲགས་པ་ལ་ཕྱག་འཚལ་ལོ། །གསུང་གི་གཤེན་མ་འདྲེས་མཉམ་(པ་ཆགས་མེད་)མཆོག་ལ་ཕྱག་འཚལ་ལོ། །ཤེས་རབ་
ཀྱི་ཕུལ་སྟོན་པ་གཤེན་རབ་མི་བོའི། །ཐུགས་ཀྱི་འོད་ཟེར་ལས་བཀྱེ་བའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་བྱང་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་
མཛད་པ། །ཐུགས་ཀྱི་གཤེན་རྒྱལ་བ་གསང་ལྡན་ལ་ཕྱག་འཚལ་ལོ། །ཐུགས་ཀྱི་གཤེན་འོད་རུམ་མེ་སྒྲོན་གསལ་ལ་ཕྱག་འཚལ་ལོ། །ཐུགས་ཀྱི་གཤེན་དབྱིངས་ཆེན་
ནམ་མཁའ་(བདལ་)གདལ་ལ་ཕྱག་འཚལ་ལོ། །ཐུགས་ཀྱི་གཤེན་ཁྱབ་ཟེར་སྟོབས་ལྡན་ལ་ཕྱག་འཚལ་ལོ། །ཐུགས་ཀྱི་གཤེན་རྒྱལ་བྱེད་དབང་ཐོབ་ལ་ཕྱག་འཚལ་ལོ། །ཤེས་

རབ་ཀྱི་ཕུལ་སྟོན་པ་གཤེན་རབ་མི་བོ་ཡི། །ཡོན་ཏན་གྱི་འོད་ཟེར་ལས་བཀྱེ་བའི། བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་བྱང་ཕྱོགས་ན། །ཐུགས་ཀྱི་ཐབས་ཀྱིས་འགྲོ་བའི་
དོན་མཛད་པ། །ཡོན་ཏན་གྱི་གཤེན་བདེ་བ་ཀུན་ལྡན་ལ་ཕྱག་འཚལ་ལོ། །ཡོན་ཏན་གྱི་གཤེན་སྣང་ལྡན་ཡོངས་སྐྱེད་ལ་ཕྱག་འཚལ་ལོ། །ཡོན་ཏན་གྱི་གཤེན་མཁྱེན་ལྡན་དབང་སྲིད་
ལ་ཕྱག་འཚལ་ལོ། །ཡོན་ཏན་གྱི་གཤེན་ཁྱབ་དབང་གསོས་མཛད་ལ་ཕྱག་འཚལ་ལོ། །ཡོན་ཏན་གྱི་གཤེན་ཆགས་སྨོན་སྟོབས་མཆོག་ལ་ཕྱག་འཚལ་ལོ། །ཤེས་རབ་ཀྱི་
ཕུལ་སྟོན་པ་གཤེན་རབ་མི་བོའི་ཕྲིན་ལས་ཀྱི་འོད་ཟེར་ལས་བཀྱེ་བའི། བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་བྱང་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་
མཛད་པ། །ཕྲིན་ལས་ཀྱི་གཤེན་བློ་ལྡན་སྙོམས་པ་ལ་ཕྱག་འཚལ་ལོ། །ཕྲིན་ལས་ཀྱི་གཤེན་མི་འབྱེད་ཆ་ལྡན་ལ་ཕྱག་འཚལ་ལོ། །ཕྲིན་ལས་ཀྱི་གཤེན་ཁྱབ་གདལ་ཤེས་རབ་
ཆེ་ལ་ཕྱག་འཚལ་ལོ། །ཕྲིན་ལས་ཀྱི་གཤེན་མི་གཡོ་སྙོམས་པའི་རྒྱན་ལ་ཕྱག་འཚལ་ལོ། །ཕྲིན་ལས་ཀྱི་གཤེན་གུང་དྲུག་ཁྱབ་པའི་གཙོ་ལ་ཕྱག་འཚལ་ལོ། །དེ་ལྟར་བྱང་

ཕྱོགས་བདེ་བར་གཤེགས་པ་བརྒྱ་ལ་ཕྱག་འཚལ་ལོ། །དེ་ནས་ཡང་གཤེན་རབ་ཀྱིས་བཀའ་སྩལ་པ། ངས་འདུལ་བའི་མི་མཇེད་ཀྱི་འཇིག་རྟེན་ཕར་གྱི་བྱང་ཕྱོགས་ན། ངས་
ཀྱང་སྟོན་པ་མི་བྱེད་དེ། འཇིག་རྟེན་གྱི་ཁམས་ཀྱང་བསམ་གྱིས་མི་ཁྱབ་སྟེ་གྲངས་མང་ངོ༌། །སེམས་ཅན་གྱི་ལས་ཀྱང་བསམ་གྱིས་མི་ཁྱབ་སྟེ་གྲངས་མང་ངོ༌། །སྟོན་པའི་བཀའ་ཡང་བསམ་
གྱིས་མི་ཁྱབ་སྟེ་གྲངས་མང་ངོ༌། །དེ་ལྟར་འཇིག་རྟེན་གྱི་ཁམས་གངྒའི་ཀླུང་གི་བྱེ་མ་སྙེད་ཙམ་དུ་གྲངས་མང་བར་བཞུགས་པའི་བདེ་བར་གཤེགས་པ། ཐུགས་རྗེ་ཐབས་ཀྱིས་འགྲོ་བའི་དོན་
མཛད་པ། གཅིག་ལ་ཕྱག་འཚལ་ལོ། །བཅུ་ལ་ཕྱག་འཚལ་ལོ། །བརྒྱ་ལ་ཕྱག་འཚལ་ལོ། །སྟོང་ལ་ཕྱག་འཚལ་ལོ། །ཁྲི་ལ་ཕྱག་འཚལ་ལོ། །འབུམ་ལ་ཕྱག་འཚལ་ལོ། །
ས་ཡ་ལ་ཕྱག་འཚལ་ལོ། །བྱེ་བ་ལ་ཕྱག་འཚལ་ལོ། །དུང་ཕྱུར་ལ་ཕྱག་འཚལ་ལོ། །ཁྲག་ཁྲིག་ལ་ཕྱག་འཚལ་ལོ། །དེ་ལྟར་ཤིན་ཏུ་ཡང་གྲངས་མང་བའི་བདེ་བར་གཤེགས་པ་བསམ་
གྱིས་མི་ཁྱབ་པ་ལ་ཕྱག་འཚལ་ལོ། །དེ་ལྟར་མི་མཇེད་ཀྱི་འཇིག་རྟེན་གྱི་བྱང་ཕྱོགས་ན་བཞུགས་པའི་བདེ་བར་གཤེགས་པའི་མཚན་བརྗོད་པ་དང༌། མི་མཇེད་ཀྱི་འཇིག་རྟེན་ཕར་འདས་

པ་ན་འཇིག་རྟེན་གྱི་ཁམས་བསམ་གྱིས་མི་ཁྱབ་པ་ན། བདེ་བར་གཤེགས་པ་བསམ་གྱིས་མི་ཁྱབ་པ། མཚན་བརྗོད་ཀྱིས་མི་ལང་བ་རྣམས་ལ། སེམས་ཅན་གང་ཞིག་མོས་པ་
སྐྱེད་དེ། ཕྱག་འཚལ་མཆོད་པ་བྱས། རྒྱུན་དུ་མ་བརྗེད་ཡི་དམ་བྱས་གྱུར་ན། །ཡུན་དུ་མི་ཐོགས་འཕྲལ་ལ་སྒྲིབ་པ་འབྱང༌། །དེ་སྐད་ཅེས་གཤེན་རབ་ཀྱིས་བཀའ་སྩལ་པ། དེ་ནས་
ཡང་གཤེན་རབ་ཀྱིས་ཐལ་སྦྱོར་གྱི་ཕྱག་རྒྱ་ཐུགས་ཁར་གཏད་ནས། ཞལ་ནས་སྔགས་བརྗོད་པ། ཨ་དཀར་ཨ་རྨད་དུ་ཏྲི་སུ་ནག་པོ་ཞི་ཞི་མལ་མལ། སྔགས་དེ་བརྗོད་པས། འདོད་པ་
རྣམ་པ་ལྔའི་ཡར་སྟེགས་རྣམས། སྙིང་རྗེའི་མགྲོན་འགྲོ་བ་རིགས་དྲུག་གི་སེམས་ཅན་རྣམས་ལ་ཅི་ལྟར་འདོད་པར་བྱིན་གྱིས་རླབས་ཀྱིན་སྤྲུལ་པ་མཛད་ནས། ཞལ་ནས་སྨོན་ལམ་
བཏབ་པ། འདོད་པ་ལྔའི་ཡར་སྟགས་འདི། །སྙིང་རྗེའི་མགྲོན་གྱི་རིགས་དྲུག་ལ། །ཅི་འདོད་ཡིད་བཞིན་སྤྲུལ་པ་ཡིས། །དགོས་འདོད་རེ་བ་སྐོངས་པར་ཤོག །བདག་གི་བྱིན་རླབས་སྤྲུལ་པ་དང༌། །བདེ་
གཤེགས་བརྒྱ་ཡི་ཐུགས་རྗེ་ཡིས། །དམྱལ་བའི་གནས་སུ་ཕྱིན་པར་ཤོག །ཚ་གྲང་སྡུག་བསྔལ་ཞི་བར་ཤོག །བླ་མེད་གོ་འཕང་ཐོབ་པར་ཤོག །ཡི་དྭགས་གནས་སུ་ཕྱིན་པར་ཤོག །

བཀྲེས་སྐོམ་སྡུག་བསྔལ་ཞི་བར་ཤོག །བླ་མེད་གོ་འཕང་ཐོབ་པར་ཤོག །བྱོལ་སོང་གནས་སུ་ཕྱིན་པར་ཤོག །གླེན་ལྐུགས་སྡུག་བསྔལ་ཞི་བར་ཤོག །བླ་མེད་གོ་འཕང་
ཐོབ་པར་ཤོག །མི་ཡི་གནས་སུ་ཕྱིན་པར་ཤོག །འདོད་པའི་སྡུག་བསྔལ་ཞི་བར་ཤོག །བླ་མེད་གོ་འཕང་ཐོབ་པར་ཤོག །ལྷ་མིན་གནས་སུ་ཕྱིན་པར་ཤོག །འཐབ་རྩོད་སྡུག་བསྔལ་ཞི་
བར་ཤོག །བླ་མེད་གོ་འཕང་ཐོབ་པར་ཤོག །ལྷ་ཡི་གནས་སུ་ཕྱིན་པར་ཤོག །འཕམ་ལྟུང་སྡུག་བསྔལ་ཞི་བར་ཤོག །བླ་མེད་གོ་འཕང་ཐོབ་པར་ཤོག །གཤེན་རབ་ཀྱིས་དེ་སྐད་ཅེས་བཀའ་
སྩལ་པ། ཡོན་བདག་རྣམས་ཀྱིས་འདོད་པ་རྣམ་པ་ལྔའི་ཡར་སྟགས་རྣམས། མཚན་བྱང་ལ་བསྐོར་ནས་ཕྱོགས་བཅུར་བཏང་བས། འཇིག་རྟེན་གྱི་ཁམས་ཀྱང༌གཡོའོ། །རབ་ཏུ་གཡོའོ། །
འགུལ་ལོ་རབ་ཏུ་འགུལ་ལོ། །འུར་རོ་རབ་ཏུ་འུར་རོ། །ཐུག་ཐུག་རབ་ཏུ་ཐུག་གོ། །ཆེམ་ཆེམ་རབ་ཏུ་ཆེམ་མོ། །ནམ་མཁའ་ལ་འོད་གསལ་མོ་མང་ངོ་ཤར་རོ། །ས་གཞི་ལས་མཛེས་པའི་
མེ་ཏོག་མང་པོ་སྐྱེས་སོ། །ཕྱོགས་བཅུ་འཇིག་རྟེན་གྱི་ཁམས་ཀུན་ན། སྒྲ་སྙན་པ་ཡང་མང་པོ་གྲག་གོ། །དེ་ལ་སེམས་ཅན་ཀུན་ཀྱང་རྟོག་པ་རབ་ཏུ་སྐྱེས་སོ། །དེའི་ཚེ་དེའི་དུས་ན་ཡང་། 

རྒྱལ་བུ་ཁྲི་ཤང་སུམ་ཅུ་རྩ་གསུམ་གྱི་ལྷར་སྐྱེས་པ་དང༌། དམག་མི་སུམ་བརྒྱ་དང༌མི་མཇེད་ཀྱི་འཇིག་རྟེན་གྱི་བྱང་ཕྱོགས་ན། གནས་པའི་རིགས་དྲུག་གི་སེམས་ཅན་དང༌། དེ་ཕར་
འདས་ཚུར་སྐྱེ་ཁེ་མ་ལ་ཤིན་ཏུ་གྲངས་མང་བ། བྱང་ཕྱོགས་ཀྱི་འཇིག་རྟེན་སྟོངས་པ་ཅིག་ཕུང་པོ་རྡུལ་ཕྲ་རབ་ཏུ་སྐད་ཅིག་མ་གཅིག་ལ་ལྷགས་ནས། ནམ་མཁའ་ལ་གཞའ་
ཚོན་གྱི་འོད་དུ་འཕྲོས་ཏེ་སངས་རྒྱས་ཏེ་སོང་ངོ༌། །དེ་ལ་སྤྲོ་བ་སྐྱེས་ནས། སླད་ན་ལུས་པ་རྣམས་ཀྱིས། ཡང་ལྡན་པ་རྣམ་པ་ལྔའི་ཡར་སྟགས་རིམ་པར་བཏེག་ནས། ཁྱེའུ་ཆུང་མཚན་དང་
ལྡན་པ་བཞི་ཡིས། སྣ་དྲངས་ཏེ་སྙིང་པོ་རྣམས་རིམ་པས་བཟླས་ཤིང་མཆོད་པ་ཕུལ་བས། དེའི་ཡོན་ཏན་གྱིས་དགའ་ལྡན་གྱི་གནས་སུ་བྲན་ཕྲུག་ཁྲི་ཤེས་ལྷར་སྐྱེས་པ་དང༌། དམག་མི་
སུམ་བརྒྱས་བདེ་བར་གཤེགས་པ་བཞིའི་ཞལ་མངོན་སུམ་དུ་མཐོང་ངོ༌། །སྟོན་པ་གཤེན་རབ་ཀྱིས་ཀྱང་བདེ་བར་གཤེགས་པའི་མཚན་ནས་བརྗོད་དོ། །འཁོར་སླད་ན་ལུས་པ་རྣམས་
ཀྱིས། མཚན་ཕྱག་རེ་རེ་བཙལ་ལོ། །དབྱིངས་ཀྱི་ཡུམ་ས་ཏྲིག་ཨེར་སངས་ནི། །སྐུ་མདོག་གསེར་གྱི་སྙིང་པོ་འདྲ། །རྒྱན་དང་ཆ་ལུགས་གཞལ་ཡས་ཁང༌། །གསེར་ལ་གསེར་གྱི་འོད་

ཀྱིས་རབ་ཏུ་མཛེས་པར་བརྒྱན། །ཕྱག་མཚན་གཡས་ན་གསེར་གྱི་ཡི་གེ་དཔའ་བོ་འབྲུ་ལྔ་བསྣམས། །ཕྱག་མཚན་གཡོན་ན་སྣང་གསལ་གྱི་མེ་ལོང་བསྣམས། །རིན་
པོ་ཆེ་ལྟར་བཀྲ་བ་ཡི། །རྩལ་ཆེན་སེང་གེ་གཉིས་ཀྱི་གདན་ལ་བཞུགས། །བྱིན་གྱིས་བརླབས་ཀྱིས་འགྲོ་བའི་དོན་མཛད་པ། །སྐུའི་ལྷ་མོ་གསལ་བ་ནམ་མཁའི་མདངས་ལྡན་མ་ལ་
ཕྱག་འཚལ་ལོ། །སྐུའི་ལྷ་མོ་ནམ་མཁའི་འོད་བརྡལ་མ་ལ་ཕྱག་འཚལ་ལོ། །སྐུའི་ལྷ་མོ་འོད་འབར་མདངས་གསལ་མ་ལ་ཕྱག་འཚལ་ལོ། །སྐུའི་ལྷ་མོ་མདངས་འོད་ཟེར་
འཕྲོ་མ་ལ་ཕྱག་འཚལ་ལོ། །སྐུའི་ལྷ་མོ་རྒྱར་ཁྱབ་ཟེར་འཕྲོ་མ་ལ་ཕྱག་འཚལ་ལོ། །དབྱིངས་ཀྱི་ཡུམ་ས་ཏྲིག་ཨར་སངས་ཀྱི་གསུང་གི་བྱིན་རླབས་ལས་བྱུང་བའི་བདེ་བར་གཤེགས་
པ་མི་མཇེད་ཀྱི་འཇིག་རྟེན་གྱི་ནུབ་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །གསུང་གི་ལྷ་མོ་གཙུག་ཕུད་དོན་འབར་མ་ལ་ཕྱག་འཚལ་ལོ། །གསུང་གི་ལྷ་མོ་
གཙུག་ལྕམ་མུན་སེལ་མ་ལ་(འོད་མ་སེང་)ཕྱག་འཚལ་ལོ། །གསུང་གི་ལྷ་མོ་ཡེ་ཁྱབ་འཕྲུལ་ཏིང་ཤགས་ལ་ཕྱག་འཚལ་ལོ། །གསུང་གི་ལྷ་མོ་རྒོད་ཏིང་འཕྲུལ་ནམ་སྐར་ལ་ཕྱག་

འཚལ་ལོ། །གསུང་གི་ལྷ་མོ་རྒོད་འབར་ཁྱབ་རྒྱས་མ་ལ་ཕྱག་འཚལ་ལོ། །དབྱིངས་ཀྱི་ཡུམ་ས་ཏྲིག་ཨེར་སངས་ཀྱི། ཐུགས་ཀྱི་བྱིན་རླབས་ལས་བྱུང་ལས་བྱུང་བའི། བདེ་བར་གཤེགས་པ་
མི་མཇེད་ཀྱི་འཇིག་རྟེན་གྱི་ནུབ་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཐུགས་ཀྱི་ལྷ་མོ་ཀློང་བདལ་བསམ་གཏན་མ་ལ་ཕྱག་འཚལ་ལོ། །ཐུགས་ཀྱི་ལྷ་མོ་ཁྱབ་
པ་ཀུན་ཁྲོལ་(གུང་ཁྲི་)མ་ལ་ཕྱག་འཚལ་ལོ། །ཐུགས་ཀྱི་ལྷ་མོ་རིག་ཤེས་མི་གཡོ་མ་ལ་ཕྱག་འཚལ་ལོ། །ཐུགས་ཀྱི་ལྷ་མོ་ཤེས་ཉིད་གསལ་ལྡན་མ་ལ་ཕྱག་འཚལ་ལོ། །ཐུགས་
ཀྱི་ལྷ་མོ་མ་ཆགས་གསལ་ལྡན་མ་ལ་ཕྱག་འཚལ་ལོ། །དབྱིངས་ཀྱི་ཡུམ་ས་ཏྲིག་ཨེར་སངས་ཀྱི། ཡོན་ཏན་གྱི་བྱིན་རླབས་བྱུང་བའི། བདེ་བར་གཤེགས་པ་མི་མཇེད་ཀྱི་འཇིག་
རྟེན་གྱི་ནུབ་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཡོན་ཏན་གྱི་ལྷ་མོ་དབང་ལྕམ་ཀུན་གྲུབ་མ་ལ་ཕྱག་འཚལ་ལོ། །ཡོན་ཏན་གྱི་ལྷ་མོ་དབང་གྲགས་མཐུ་མོ་
ཆེ་ལ་ཕྱག་འཚལ་ལོ། །ཡོན་ཏན་གྱི་ལྷ་མོ་གཙུག་ཕུད་དབང་ལྡན་མ་ལ་ཕྱག་འཚལ་ལོ། །ཡོན་ཏན་གྱི་ལྷ་མོ་ཚངས་པ་(གཙོར་)ཚོགས་བསྐྱེད་མ་ལ་ཕྱག་འཚལ་ལོ། །ཡོན་ཏན་

གྱི་ལྷ་མོ་གསལ་འོད་སྐྲས་འཛུགས་མ་ལ་ཕྱག་འཚལ་ལོ། །དབྱིངས་ཀྱི་ཡུམ་ས་ཏྲིག་ཨེར་སངས་ཀྱི་ཕྲིན་ལས་ཀྱི་བྱིན་རླབས་ལས་བྱུང་བའི་བདེ་བར་གཤེགས་པ་
མི་མཇེད་ཀྱི་འཇིག་རྟེན་གྱི་ནུབ་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཕྲིན་ལས་ཀྱི་ལྷ་མོ་སྟོང་གི་རྗེ་སྤྱི་ཕུད་མ་ལ་ཕྱག་འཚལ་ལོ། །ཕྲིན་ལས་ཀྱི་ལྷ་
མོ་གསས་ཀྱི་མཁར་བསྟན་འཛིན་མ་ལ་ཕྱག་འཚལ་ལོ། །ཕྲིན་ལས་ཀྱི་ལྷ་མོ་ཐར་བའི་གོ་བདེར་འདྲེན་མ་ལ་ཕྱག་འཚལ་ལོ། །ཕྲིན་ལས་ཀྱི་ལྷ་མོ་ཡངས་པའི་ཀློང་ཡོངས་གྲུབ་
མ་ལ་ཕྱག་འཚལ་ལོ། །ཕྲིན་ལས་ཀྱི་ལྷ་མོ་ཤེས་རབ་ཀྱི་འོད་རྒྱས་མཛད་མ་ལ་ཕྱག་འཚལ་ལོ། །ཡེ་ཤེས་ཀྱི་གཤེན་ལྷ་འོད་དཀར་ནི། །སྐུ་མདོག་ཤེལ་གྱི་སྙིང་པོ་འདྲ། །རྒྱན་དང་
ཆ་ལུགས་གཞལ་ཡས་ཁང༌། །ཤེལ་ལ་ཤེལ་གྱི་འོད་ཀྱིས་རབ་ཏུ་མཛེས་པར་བརྒྱན། །ཕྱག་འཚལ་ཐུགས་རྗེ་འདྲེན་པའི་ལྕགས་ཀྱུ་བསྣམས། །རིན་པོ་ཆེ་ལྟར་བཀྲ་བ་ཡི། སྟོབས་
ཆེན་གླང་པོ་གཉིས་ཀྱི་གདན་ལ་བཞུགས། །ཐུགས་རྗེ་བསྐྱེད་ནས་འགྲོ་བའི་དོན་མཛད་པ། །གཤེན་ལྷ་འོད་དཀར་སྐུ་ལ་ཕྱག་འཚལ་ལོ། །ཡེ་ཤེས་ཀྱི་ལྷ་གཤེན་ལྷ་འོད་དཀར་གྱི། །

སྐུའི་ཐུགས་རྗེ་བསྐྱེད་པའི། བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ནུབ་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །སྐུའི་ལྷ་གསས་རྗེ་རྨང་པོ་ལ་ཕྱག་འཚལ་ལོ། །
སྐུའི་ལྷ་གསས་བུ་ཚོན་གང་ལ་ཕྱག་འཚལ་ལོ། །སྐུའི་ལྷ་གསས་རྗེ་ཁྱུང་ཐོག་འབར་(དྲང་)རྗེ་ལ་ཕྱག་འཚལ་ལོ། །སྐུའི་ལྷ་གསས་རྗེ་འོད་དཀར་ཟེར་ཏོག་ལྡན་ལ་ཕྱག་འཚལ་ལོ། །
སྐུའི་ལྷ་གསས་རྗེ་འོད་འདུས་བཀྲག་གསལ་རྗེ་ལ་ཕྱག་འཚལ་ལོ། །ཡེ་ཤེས་ཀྱི་ལྷ་གཤེན་ལྷ་འོད་དཀར་གྱི་གསུང་གི་ཐུགས་རྗེ་ལས་བསྐྱེད་པའི་བདེ་བར་གཤེགས་པ་མི་མཇེད་ཀྱི་
འཇིག་རྟེན་གྱི་ནུབ་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །གསུང་གི་ལྷ་སྤྲོས་པས་རྒྱ་རྣམས་བསྐྱེད་ལ་ཕྱག་འཚལ་ལོ། །གསུང་གི་ལྷ་ཁྱབ་པར་བཀའ་རྣམས་
སྤྲོ་ལ་ཕྱག་འཚལ་ལོ། །གསུང་གི་ལྷ་སྐྱེད་པའི་དོན་རྣམས་སྟོན་ལ་ཕྱག་འཚལ་ལོ། །གསུང་གི་ལྷ་གསུང་སྒྲ་རྣམས་སྙན་ལ་ཕྱག་འཚལ་ལོ། །གསུང་གི་ལྷ་དོན་གྱི་ལུང་རྣམས་སྡུད་
ལ་ཕྱག་འཚལ་ལོ། །ཡེ་ཤེས་ཀྱི་ལྷ་གཤེན་ལྷ་འོད་དཀར་གྱི། །ཐུགས་ཀྱི་ཐུགས་རྗེ་ལས་བསྐྱེད་པའི། བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ནུབ་ཕྱོགས་ན། །ཐུགས་

རྗེ་ཐབས་ཀྱིས་འགྲོ་བའི་དོན་མཛད་པ། །ཐུགས་ཀྱི་ལྷ་དབྱིངས་ཉིད་རྣམ་པར་དག་ལ་ཕྱག་འཚལ་ལོ། །ཐུགས་ཀྱི་ལྷ་རྣམ་དག་དྲི་མ་མེད་པ་ལ་ཕྱག་འཚལ་ལོ། །ཐུགས་
ཀྱི་ལྷ་ཡེ་ཁྲི་ཤེས་རབ་གསལ་ལ་ཕྱག་འཚལ་ལོ། །ཐུགས་ཀྱི་ལྷ་ཡེ་ཤེས་འོད་དུ་གསལ་ལ་ཕྱག་འཚལ་ལོ། །ཐུགས་ཀྱི་ལྷ་གལ་གཙུག་ངེས་པའི་སྒྲ་ལ་ཕྱག་འཚལ་ལོ། །ཡེ་
ཤེས་ཀྱི་ལྷ་གཤེན་ལ་འོད་དཀར་གྱི། །ཡོན་ཏན་གྱི་ཐུགས་རྗེ་ལས་བསྐྱེད་པའི། བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ནུབ་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་
མཛད་པ། །ཡོན་ཏན་གྱི་ལྷ་གསས་རྗེ་དཔག་མེད་ཚད་མི་ཟིན་ལ་ཕྱག་འཚལ་ལོ། །ཡོན་ཏན་གྱི་ལྷ་གསས་རྗེ་མཁྱེན་ཚད་གྲངས་ལས་འདས་ལ་ཕྱག་འཚལ་ལོ། །ཡོན་ཏན་གྱི་ལྷ་
གསས་རྗེ་རྫུ་འཕྲུལ་དཔག་མི་དཔོགས་ལ་ཕྱག་འཚལ་ལོ། །ཡོན་ཏན་གྱི་ལྷ་གསས་རྗེ་ཀུན་སྙོམས་ཉི་མའི་ཞལ་ལ་ཕྱག་འཚལ་ལོ། །ཡོན་ཏན་གྱི་ལྷ་གསས་རྗེ་འོད་ཟེར་དཔག་
ཏུ་མེད་ལ་ཕྱག་འཚལ་ལོ། །ཡེ་ཤེས་ཀྱི་ལྷ་གཤེན་ལྷ་འོད་དཀར་གྱི། །ཕྲིན་ལས་ཀྱི་ཐུགས་རྗེ་ལས་བསྐྱེད་པའི། བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ནུབ་ཕྱོགས་ན། །

ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཕྲིན་ལས་ཀྱི་ལྷ་གསས་རྗེ་བདུད་རྩི་རྒྱུན་དུ་འགྱེད་ལ་ཕྱག་འཚལ་ལོ། །ཕྲིན་ལས་ཀྱི་ལྷ་གསས་རྗེ་མི་ཡེངས་དོན་ལ་སྒོམ་ལ་ཕྱག་
འཚལ་ལོ། །ཕྲིན་ལས་ཀྱི་ལྷ་གསས་རྗེ་འོད་དང་ཟེར་དང་ལྡན་ལ་ཕྱག་འཚལ་ལོ། །ཕྲིན་ལས་ཀྱི་ལྷ་གསས་རྗེ་ཁྲི་རྩེགས་འབར་བ་རྒྱལ་ལ་ཕྱག་འཚལ་ལོ། །ཕྲིན་ལས་ཀྱི་གསས་
རྗེ་རྒྱལ་ཐོད་ཡངས་པའི་ཀློང་ལ་ཕྱག་འཚལ་ལོ། །ཐབས་ཀྱི་མཆོག་སྲིད་པ་སངས་པོ་འབུམ་ཁྲི་ནི། །སྐུ་མདོག་དངུལ་གྱི་སྙིང་པོ་འདྲ་རྒྱན་དང་ཆ་ལུགས་གཞལ་ཡས་ཁང༌། །དངུལ་ལ་
དངུལ་གྱི་འོད་ཀྱིས་རབ་ཏུ་མཛེས་པར་བརྒྱན། །ཕྱག་མཚན་རིན་པོ་ཆེའི་རྒྱལ་མཚན་བསྣམས། །རིན་པོ་ཆེ་ལྟར་བཀྲ་བ་ཡི་རླབས་ཆེན་བྱ་ཁྱུང་གཉིས་ཀྱི་གདན་ལ་བཞུགས། །སྤྲུལ་
པས་སྲིད་ནས་འགྲོ་བའི་དོན་མཛད་པ། །སངས་པོ་འབུམ་ཁྲིའི་སྐུ་ལ་ཕྱག་འཚལ་ལོ། །ཐབས་ཀྱི་མཆོག་སྲིད་པ་སངས་པོ་འབུམ་ཁྲི་ཡི། །སྐུའི་སྤྲུལ་པ་ལས་སྲིད་པའི་བདེ་བར་
གཤེགས་པ་མི་མཇེད་ཀྱི་འཇིག་རྟེན་གྱི་ནུབ་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །སྐུའི་སྲིད་པ་དཔག་མེད་ཀུན་ལ་སྙོམས་པ་ལ་ཕྱག་འཚལ་ལོ། །སྐུའི་སྲིད་

པ་ཀུན་སྙོམས་ཟེར་སྟོབས་ཆེ་ལ་ཕྱག་འཚལ་ལོ། །སྐུའི་སྲིད་པ་དབུས་དང་མཐའ་མེད་མཉམ་ལ་ཕྱག་འཚལ་ལོ། །སྐུའི་སྲིད་པ་མི་འབྱེད་ཀུན་གྱི་གཙོ་ལ་ཕྱག་
འཚལ་ལོ། །སྐུའི་སྲིད་པ་ཡོངས་རྒྱས་མཉམ་པའི་སྒྲོན་ལ་ཕྱག་འཚལ་ལོ། །ཐབས་ཀྱི་མཆོག་སྲིད་པ་སངས་པོ་འབུམ་ཁྲིའི། གསུང་གི་སྤྲུལ་པ་ལས་སྲིད་པའི་བདེ་བར་གཤེགས་པ་མི་
མཇེད་ཀྱི་འཇིག་རྟེན་གྱི་ནུབ་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །གསུང་གི་སྲིད་པ་ཟླ་གསང་སྟོབས་ཆེན་ལ་ཕྱག་འཚལ་ལོ། །གསུང་གི་སྲིད་པ་མཉམ་
རྒྱས་ཟེར་ཕྲག་འབུམ་ལ་ཕྱག་འཚལ་ལོ། །གསུང་གི་སྲིད་པ་མཁས་པ་འབྱུང་གནས་སྟོན་ལ་ཕྱག་འཚལ་ལོ། །གསུང་གི་སྲིད་པ་མཚོ་གསལ་ཚོམ་བུ་སྐས་ལ་ཕྱག་འཚལ་ལོ། །
གསུང་གི་སྲིད་པ་བ་གའི་ཀློང་དཀར་ནག་ལ་ཕྱག་འཚལ་ལོ། །ཐབས་ཀྱི་མཆོག་སྲིད་པ་སངས་པོ་འབུམ་ཁྲིའི་ཐུགས་ཀྱི་སྤྲུལ་པ་ལས་སྲིད་པའི་བདེ་བར་གཤེགས་པ་མི་མཇེད་ཀྱི་
འཇིག་རྟེན་གྱི་ནུབ་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཐུགས་ཀྱི་སྲིད་པ་ཡོངས་འདུས་ཀུན་གྱི་དཔོན་ལ་ཕྱག་འཚལ་ལོ། །ཐུགས་ཀྱི་སྲིད་པ་མང་པོ་བཀོད་པའི་

རྒྱན་ལ་ཕྱག་འཚལ་ལོ། །ཐུགས་ཀྱི་སྲིད་པ་མཉམ་པའི་ཆ་འཁོར་ལོ་གླིང་ལ་ཕྱག་འཚལ་ལོ། །ཐུགས་ཀྱི་སྲིད་པ་བདུད་བཞི་སྤྲོས་མཐའ་འཇོམས་ལ་ཕྱག་འཚལ་ལོ། །ཐུགས་
ཀྱི་སྲིད་པ་དམག་ཐག་རིག་པའི་རྩལ་ལ་ཕྱག་འཚལ་ལོ། །ཐབས་ཀྱི་མཆོག་སྲིད་པ་སངས་པོ་འབུམ་ཁྲིའི་ཡོན་ཏན་གྱི་སྤྲུལ་པ་ལས་བདེ་བར་གཤེགས་པ་མི་མཇེད་ཀྱི་འཇིག་
རྟེན་གྱི་ནུབ་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཡོན་ཏན་གྱི་སྲིད་པ་མ་འགགས་ཀུན་མཁྱེན་སྟོབས་དང་ལྡན་ལ་ཕྱག་འཚལ་ལོ། །ཡོན་ཏན་གྱི་སྲིད་པ་
གཞུང་ཚུགས་ལག་འགྲེམས་ངེས་དོན་སྟོན་ལ་ཕྱག་འཚལ་ལོ། །ཡོན་ཏན་གྱི་སྲིད་པ་བློ་ལྡན་ངང་རིངས་འཁོར་བ་སྒྲོལ་ལ་ཕྱག་འཚལ་ལོ། །ཡོན་ཏན་གྱི་སྲིད་པ་སྲིད་གསུམ་དོན་
སློབ་འཇིགས་པ་བསལ་ལ་ཕྱག་འཚལ་ལོ། །ཡོན་ཏན་གྱི་སྲིད་པ་དུག་ལྔའི་དགྲ་བཅོམས་ཡེ་ཤེས་བསྐྱེད་ལ་ཕྱག་འཚལ་ལོ། །ཐབས་ཀྱི་མཆོག་སྲིད་པ་སངས་པོ་འབུམ་ཁྲིའི་
འཕྲིན་ལས་ཀྱི་སྤྲུལ་པ་ལས་སྲིད་པའི། བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ནུབ་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཕྲིན་ལས་ཀྱི་སྲིད་

པ་ངེས་པའི་དོན་རྣམས་བསྡུས་ནས་ཐིག་ལེར་སྟོན་ལ་ཕྱག་འཚལ་ལོ། །ཕྲིན་ལས་ཀྱི་སྲིད་པ་ཐུགས་རྗེ་ཚད་སྙོམས་ནས་སྐྱེ་འགྲོ་བུ་ལྟར་གསོ་ལ་ཕྱག་འཚལ་ལོ། །
ཕྲིན་ལས་ཀྱི་སྲིད་པ་དགེ་རྒྱས་ཀྱི་བསྐྱེད་ཤིང་སྨིན་པར་འཛུགས་ལ་ཕྱག་ལ་ཕྱག་འཚལ་ལོ། །ཕྲིན་ལས་ཀྱི་སྲིད་པ་མི་འཁོར་བའི་འབྲས་བུ་སྤྲུལ་པར་སྟོན་ལ་ཕྱག་འཚལ་
ལོ། །ཕྲིན་ལས་ཀྱི་སྲིད་པ་ཐུགས་རྗེ་ཆེན་པོའི་ཉམ་ཐག་རྒྱུན་དུ་(སྐྱོངས་)གཏོང་ལ་ཕྱག་འཚལ་ལོ། །ཤེས་རབ་ཕུལ་སྟོན་པ་གཤེན་རབ་མི་བོ་ནི། སྐུ་མདོག་རིན་པོ་ཆེ་ལྟར་བཀྲ་བ་ཡི། །
རྒྱན་དང་ཆ་ལུགས་གཞལ་ཡས་ཁང༌། །རིན་པོ་ཆེ་ལ་རིན་པོ་ཆེའི་འོད་ཀྱིས་རབ་ཏུ་མཛེས་པར་བརྒྱན། །ཕྱག་མཚན་གསེར་གྱི་ཆག་ཤིང་བསྣམས། །རིན་པོ་ཆེ་ལྟར་བཀྲ་བ་ཡི། །
འཁོར་ལོ་དགུ་རྩེགས་གདན་ལ་བཞུགས། །འོད་ཟེར་བཀྱེ་ནས་འགྲོ་བའི་དོན་མཛད་པ། །གཤེན་རབ་མི་བོའི་སྐུ་ལ་ཕྱག་འཚལ་ལོ། །ཤེས་རབ་ཀྱི་ཕུལ་སྟོན་པ་གཤེན་རབ་མི་བོའི། །
སྐུའི་འོད་ཟེར་ལས་བཀྱེ་བའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ནུབ་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། སྐུའི་གཤེན་བ་རབ་གླིང་བཞི་ལ་ཕྱག་

འཚལ་ལོ། །སྐུའི་གཤེན་དཔའ་བའི་སྟོབས་ལྡན་ལ་ཕྱག་འཚལ་ལོ། །སྐུའི་གཤེན་ཉོན་མོངས་ཀྱི་སྐྱོན་སངས་ལ་ཕྱག་འཚལ་ལོ། །སྐུའི་གཤེན་རིན་ཆེན་གྱི་ཆར་འབེབས་ལ་ཕྱག་
འཚལ་ལོ། །སྐུའི་གཤེན་མ་རིག་གི་མུན་སེལ་ལ་ཕྱག་འཚལ་ལོ། །ཤེས་རབ་ཀྱི་ཕུལ་སྟོན་པ་གཤེན་རབ་མི་བོ་ཡི། །གསུང་གི་འོད་ཟེར་ལས་བཀྱེ་བའི། བདེ་བར་གཤེགས་པ་མི་
མཇེད་ཀྱི་འཇིག་རྟེན་གྱི་ནུབ་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །གསུང་གི་གཤེན་མ་རིག་མུན་པ་སེལ་ལ་ཕྱག་འཚལ་ལོ། །གསུང་གི་གཤེན་རིག་པའི་
སྒྲོན་མེ་འདེགས་ལ་ཕྱག་འཚལ་ལོ། །གསུང་གི་གཤེན་ཡེ་ཤེས་ཀྱི་དཔུང་རྣམས་སྐྱེད་ལ་ཕྱག་འཚལ་ལོ། །གསུང་གི་གཤེན་དུག་ལྔའི་མཚོ་རྣམས་སྐེམས་ལ་ཕྱག་འཚལ་ལོ། །
གསུང་གི་གཤེན་དུག་གསུམ་གྱི་རྩ་བ་གཅོད་ལ་ཕྱག་འཚལ་ལོ། །ཤེས་རབ་ཀྱི་ཕུལ་སྟོན་པ་གཤེན་རབ་མི་བོ་ཡི། །ཐུགས་ཀྱི་སྤྲུལ་པ་ལས་བྱུང་བའི། བདེ་བར་གཤེགས་པ་མི་
མཇེད་ཀྱི་འཇིག་རྟེན་གྱི་ནུབ་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཐུགས་ཀྱི་གཤེན་མི་ནུབ་པའི་རྒྱལ་མཚན་འཛུགས་ལ་ཕྱག་འཚལ་ལོ། །ཐུགས་ཀྱི་

གཤེན་མི་ཤིགས་པའི་གསས་མཁར་བརྩེགས་ལ་ཕྱག་འཚལ་ལོ། །ཐུགས་ཀྱི་གཤེན་རང་བཞིན་གྱི་ལྷུན་གྲུབ་རྩེ་ལ་ཕྱག་འཚལ་ལོ། །ཐུགས་ཀྱི་གཤེན་
ཁྱབ་པར་བདལ་པ་ཀུན་(གུང་)ལ་ཕྱག་འཚལ་ལོ། །ཐུགས་ཀྱི་གཤེན་དབུ་མ་རུ་གསལ་བ་ལ་ཕྱག་འཚལ་ལོ། །ཤེས་རབ་ཀྱི་ཕུལ་སྟོན་པ་གཤེན་རབ་མི་བོའི། །ཡོན་ཏན་གྱི་འོད་
ཟེར་ལས་བཀྱེ་བའི། བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ནུབ་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཡོན་ཏན་གྱི་གཤེན་བདེན་པའི་ཤུགས་ཀྱི་མངོན་
པར་ཤེས་པ་དྲུག་དང་ལྡན་པ་ལ་ཕྱག་འཚལ་ལོ། །ཡོན་ཏན་གྱི་གཤེན་ལེགས་པའི་ཡོན་ཏན་གྱིས་ཉེས་པའི་སྐྱོན་སྤོང་ལ་ཕྱག་འཚལ་ལོ། །ཡོན་ཏན་གྱི་གཤེན་ཡེ་ཤེས་ཀྱི་མེ་
ཡིས་དུག་ལྔའི་གདོན་སྲེག་ལ་ཕྱག་འཚལ་ལོ། །ཡོན་ཏན་གྱི་གཤེན་བདུད་རྩིའི་ཟས་ཀྱིས་མུ་གེའི་རྒྱུན་གཅོད་ལ་ཕྱག་འཚལ་ལོ། །ཡོན་ཏན་གྱི་གཤེན་གསལ་བའི་སྒྲོན་
གྱིས་ཐར་པའི་ལམ་འདྲེན་ལ་ཕྱག་འཚལ་ལོ། །ཤེས་རབ་ཀྱི་ཕུལ་སྟོན་པ་གཤེན་རབ་མི་བོ་ཡི། །ཕྲིན་ལས་ཀྱི་འོད་ཟེར་ལས་བཀྱེ་བའི། བདེ་བར་གཤེགས་པ་མི་མཇེད་ཀྱི་འཇིག་

རྟེན་གྱི་ནུབ་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཕྲིན་ལས་ཀྱི་གཤེན་དབང་གི་གཙུག་ཕུད་ཅན་ལ་ཕྱག་འཚལ་ལོ། །ཕྲིན་ལས་ཀྱི་གཤེན་དབང་བསྒྱུར་འཁོར་
ལོ་ཅན་ལ་ཕྱག་འཚལ་ལོ། །ཕྲིན་ལས་ཀྱི་གཤེན་གྲུབ་པའི་ཐོར་ཅོག་(ཚུགས་)ཅན་ལ་ཕྱག་འཚལ་ལོ། །ཕྲིན་ལས་ཀྱི་གཤེན་སྤྲོ་བའི་བྱིན་རླབས་ཅན་ལ་ཕྱག་འཚལ་ལོ། །
ཕྲིན་ལས་ཀྱི་གཤེན་སྡུད་པའི་མན་ངག་ཅན་ལ་ཕྱག་འཚལ་ལོ། །དེ་ལྟར་ནུབ་ཕྱོགས་ཀྱི་བདེ་བར་གཤེགས་པ་བརྒྱ་ལ་ཕྱག་འཚལ་ལོ། །དེ་ནས་གཤེན་རབ་ཀྱིས་བཀའ་
སྩལ་པ། ངས་འདུལ་བའི་མི་མཇེད་ཀྱི་འཇིག་རྟེན་ཕར་འདས་པའི་ནུབ་ཕྱོགས་ན། ངས་ཀྱང་སྟོན་པ་མི་བྱེད་དེ། འཇིག་རྟེན་གྱི་ཁམས་ཀྱང་བསམ་གྱིས་མི་ཁྱབ་སྟེ། གྲངས་
མང་ངོ༌། །སེམས་ཅན་གྱི་ལས་ཀྱང་བསམ་གྱིས་མི་ཁྱབ་སྟེ་གྲངས་མང་ངོ༌། །སྟོན་པའི་བཀའ་ཡང་བསམ་གྱིས་མི་ཁྱབ་སྟེ་གྲངས་མང་ངོ༌། །དེ་ལྟར་ནུབ་ཕྱོགས་ཀྱི་འཇིག་རྟེན་གྱི་
ཁམས་གངྒའི་ཀླུང་གི་བྱེ་མ་སྙེད་ཙམ་དུ་ཤིན་ཏུ་གྲངས་མང་བ་ན་བཞུགས་པའི་བདེ་བར་གཤེགས་པ། ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །གཅིག་ལ་ཕྱག་

འཚལ་ལོ། །བཅུ་ལ་ཕྱག་འཚལ་ལོ། །བརྒྱ་ལ་ཕྱག་འཚལ་ལོ། །སྟོང་ལ་ཕྱག་འཚལ་ལོ། །ཁྲི་ལ་ཕྱག་འཚལ་ལོ། །འབུམ་ལ་ཕྱག་འཚལ་ལོ། །ས་
ཡ་ལ་ཕྱག་འཚལ་ལོ། །བྱེ་བ་ལ་ཕྱག་འཚལ་ལོ། །དུང་ཕྱུར་ལ་ཕྱག་འཚལ་ལོ། །ཁྲག་ཁྲིག་ལ་ཕྱག་འཚལ་ལོ། །དེ་ལྟར་ཤིན་ཏུ་གྲངས་མང་བའི་བདེ་བར་གཤེགས་པ་བསམ་
གྱིས་མི་ཁྱབ་པ་ལ་ཕྱག་འཚལ་ལོ། །དེ་ལྟར་མི་མཇེད་ཀྱི་འཇིག་རྟེན་གྱི་ནུབ་ཕྱོགས་ན་བཞུགས་འདིར། བདེ་བར་གཤེགས་པའི་མཚན་བརྗོད་པ་དང༌། མི་མཇེད་ཀྱི་འཇིག་རྟེན་
ཕར་འདས་པ་ན། འཇིག་རྟེན་གྱི་ཁམས་བསམ་གྱིས་མི་ཁྱབ་པ་ན། བདེ་བར་གཤེགས་པ་ཡང་བསམ་གྱིས་མི་ཁྱབ་པ། མཚན་བརྗོད་ཀྱིས་མི་ལང་བ་རྣམས་ལ། སེམས་ཅན་
གང་ཞིག་མོས་པ་སྐྱེས་ཏེ། ཕྱག་འཚལ་མཆོད་པ་བྱས་ནས། རྒྱུན་དུ་མ་བརྗེད་ཡི་དམ་བྱས་གྱུར་ན། ཡུན་དུ་མི་ཐོགས་འཕྲལ་ལ་སྒྲིབ་པ་འབྱང་ངོ༌། །དེ་སྐད་ཅེས་གཤེན་རག་
ཀྱིས་བཀའ་སྩལ་ཏོ། །དེ་ནས་ཡང་གཤེན་རབ་ཀྱིས་ཐལ་སྦྱོར་གྱི་ཕྱག་རྒྱ་ཐུགས་ཀར་གཏད་ནས་ཞལ་ནས་སྔགས་བསྒྲག་ནས་བརྗོད་པ། ཨ་དཀར་ཨ་རྨད་དུ་ཏྲི་སུ་ནག་པོ་ཞི་ཞི་

མལ་མལ། དེ་སྐད་ཅེས་བརྗོད་པས། འདོད་པ་ལྔ་ཡི་ཡར་སྟགས་རྣམས། སྙིང་རྗེའི་མགྲོན་ནི་རིས་དྲུག་གི་སེམས་ཅན་རྣམས་ལ། ཅི་ལྟར་འདོད་པར་བྱིན་གྱིས་བརླབས་ཀྱིན་སྤྲུལ་པ་མཛད་ནས། 
ཞལ་ནས་སྨོན་ལམ་བཏབ་པ། འདོད་པ་ལྔའི་ཡར་སྟགས་འདི། །སྙིང་རྗེའི་མགྲོན་གྱི་རིས་དྲུག་ལ། །ཅི་འདོད་ཡིད་བཞིན་སྤྲུལ་པས་དགོས་འདོད་རེ་བ་བསྐངས་པར་ཤོག །བདག་གི་བྱིན་རླབས་
སྤྲུལ་པ་དང༌། །བདེ་བར་གཤེགས་པ་བརྒྱ་ཡི་ཐུགས་རྗེ་ཡིས། །དམྱལ་བའི་གནས་སུ་ཕྱིན་པར་ཤོག །ཚ་གྲང་སྡུག་བསྔལ་ཞི་བར་ཤོག །བླ་མེད་གོ་འཕང་ཐོབ་པར་ཤོག །ཡི་དྭགས་
གནས་སུ་ཕྱིན་པར་ཤོག །བཀྲེས་སྐོམ་སྡུག་བསྔལ་ཞི་བར་ཤོག །བླ་མེད་གོ་འཕང་ཐོབ་པར་ཤོག །བྱོལ་སོང་གནས་སུ་ཕྱིན་པར་ཤོག །གླེན་ལྐུགས་སྡུག་བསྔལ་ཞི་བར་ཤོག །བླ་མེད་
གོ་འཕང་ཐོབ་པར་ཤོག །མི་ཡི་གནས་སུ་ཕྱིན་པར་ཤོག །འདོད་པའི་སྡུག་བསྔལ་ཞི་བར་ཤོག །བླ་མེད་གོ་འཕང་ཐོབ་པར་ཤོག །ལྷ་མིན་གནས་སུ་ཕྱིན་པར་ཤོག །འཐབ་རྩོད་སྡུག་
བསྔལ་ཞི་བར་ཤོག །བླ་མེད་གོ་འཕང་ཐོབ་པར་ཤོག །ལྷ་ཡི་གནས་སུ་ཕྱིན་པར་ཤོག །འཕམ་ལྟུང་སྡུག་བསྔལ་ཞི་བར་ཤོག །བླ་མེད་གོ་འཕང་ཐོབ་པར་ཤོག །གཤེན་རབ་ཀྱིས་དེ་སྐད་

ཅེས་བཀའ་སྩལ་པས། ཡང་ཡོན་བདག་རྣམས་ཀྱིས། འདོད་པ་ལྔའི་ཡར་སྟགས་རྣམས། མཚན་བྱང་ལ་བསྐོར་ནས་ཕྱོགས་བཞིར་བཏང་པས། འཇིག་རྟེན་གྱི་ཁམས་
ཀྱང་གཡོས་སོ། །རབ་ཏུ་གཡོས་སོ། །འགུལ་ལོ་རབ་ཏུ་འགུལ་ལོ། །འུར་རོ་རབ་ཏུ་འུར་རོ། །ཐུག་ཐུག་རབ་ཏུ་ཐུག་གོ། །ཆེམ་ཆེམ་རབ་ཏུ་ཆེམ་མོ། །ནམ་མཁའ་ལས་འོད་གསལ་
མོ་མང་པོ་ཤར་རོ། །ས་གཞི་ལས་མཛེས་པའི་མེ་ཏོག་མང་པོ་སྐྱེས་སོ། །ཕྱོགས་བཅུའི་འཇིག་རྟེན་ཀུན་ན་སྒྲ་སྙན་པ་ཡང་མང་པོ་གྲག་གོ། །དེ་ལ་སེམས་ཅན་ཀུན་ཀྱང་རབ་ཏུ་
རྟོག་པ་སྐྱེས་སོ། །དེའི་ཚེ་དེའི་དུས་ན། བྲན་ཕྲུག་ཁྲི་ཤེས་བྱ་བ་དགའ་ལྡན་གྱི་ལྷར་སྐྱེས་པ་དང༌། དམག་མི་སུམ་བརྒྱ་དང༌། མི་མཇེད་ཀྱི་འཇིག་རྟེན་གྱི་ནུབ་ཕྱོགས་ན་གནས་
པའི་རིགས་དྲུག་གི་སེམས་ཅན་དང༌། དེ་ཕར་འདས་པའི་ཚུར་སྐྱེས་ཁ་མ་ལ། ཤིན་ཏུ་གྲངས་མང་བ་ནུབ་ཕྱོགས་ཀྱི་འཇིག་རྟེན་སྟོངས་པ་ཙམ་ཞིག །ཕུང་པོ་རྡུལ་ཕྲ་རབ་ཏུ། སྐད་
གཅིག་མ་ལ་ལྷགས་ནས། ནམ་མཁའ་ལ་གཞའ་ཚོན་གྱི་འོད་དུ་འཕྲོས་ཏེ་སངས་རྒྱས་ཏེ་སོང་ངོ༌། །དེ་ལ་སྤྲོ་བ་སྐྱེས་ནས་སླད་ནས་ལུས་པ་རྣམས་ཀྱིས། ཡང་ལྡན་པ་ལྔའི་ཡར་

སྟགས་རིམ་པས་བཏེགས་ནས། ཁྱེའུ་ཆུང་མཚན་དང་ལྡན་པ་བཞིས་སྣ་དྲངས་ཏེ། སྙིང་པོ་རྣམས་རིམ་པས་བཟླས་ཤིང་མཆོད་པ་ཕུལ་བས། དེའི་ཡོན་ཏན་གྱིས་གྷ་ཧ་དྷ་ནག་པོ་མུན་
པའི་གླིང་། བྱོལ་སོང་གི་གནས་སུ་སྐྱེས་པ་དང༌། དམག་མི་སུམ་བརྒྱས་བདེ་བར་གཤེགས་པ་བཞིའི་ཞལ་མངོན་སུམ་དུ་མཐོང་ངོ༌། །སྟོན་པ་གཤེན་རབ་ཀྱིས་ཡང་བདེ་བར་གཤེགས་པའི་
མཚོན་རྣམས་བརྗོད་དོ། །འཁོར་སླད་ན་ལུས་པ་རྣམས་ཀྱིས། མཚན་ཕྱག་རེ་རེ་བཙལ་ལོ། །དབྱིངས་ཀྱི་ཡུམ་ས་ཏྲིག་ཨེར་སངས་ནི། །སྐུ་མདོག་གསེར་གྱི་སྙིང་པོ་འདྲ། །རྒྱན་དང་
ཆ་ལུགས་གཞལ་ཡས་ཁང༌། །གསེར་ལ་གསེར་གྱི་འོད་ཀྱིས་རབ་ཏུ་མཛེས་པར་བརྒྱན། །ཕྱག་མཚན་གཡས་ན་གསེར་གྱི་ཡི་གེ་དཔའ་བོ་འབྲུ་ལྔ་བསྣམས། །ཕྱག་མཚན་
གཡོན་ན་སྣང་གསལ་གསེར་གྱི་མེ་ལོང་བསྣམས། །རིན་པོ་ཆེ་ལྟར་བཀྲ་བ་ཡི། །རྩལ་ཆེན་སེང་གེ་གཉིས་ཀྱི་བསྣོལ་བའི་གདན་ལ་བཞུགས། །བྱིན་གྱིས་བརླབས་ཀྱིས་འགྲོ་བའི་དོན་མཛད་པ། །
ས་ཏྲིག་ཨེར་སངས་སྐུ་ལ་ཕྱག་འཚལ་ལོ། །དབྱིངས་ཀྱི་ཡུམ་ས་ཏྲིག་ཨེར་སངས་ཀྱི་སྐུའི་བྱིན་རླབས་ལས་བྱུང་བའི། བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ལྷོ་ཕྱོགས་ན། །

ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །སྐུའི་ལྷ་མོ་ཕྱག་གི་གླིང་དང་འཁོར་ལོ་བསྒྱུར་ལ་ཕྱག་འཚལ་ལོ། །སྐུའི་ལྷ་མོ་ཞབས་ཀྱིས་ཕྱིན་པས་ས་བགྲོད་
མ་ལ་ཕྱག་འཚལ་ལོ། །སྐུའི་ལྷ་མོ་སྐུ་ཡི་སྤྲུལ་པ་ཡོངས་མཁྱེན་མ་ལ་ཕྱག་འཚལ་ལོ། །སྐུའི་ལྷ་མོ་སྤྱན་གྱིས་ཕྲ་རབ་ཆ་གཟིགས་མ་ཕྱག་འཚལ་ལོ། །སྐུའི་ལྷ་མོ་
སྙན་གྱིས་མ་ལུས་སྒྲ་གསན་མ་ལ་ཕྱག་འཚལ་ལོ། །དབྱིངས་ཀྱི་ཡུམ་ས་ཏྲིག་ཨེར་སངས་ཀྱི་གསུང་གི་བྱིན་རླབས་ལས་བྱུང་བའི་བདེ་བར་གཤེགས་པ། །མི་མཇེད་ཀྱི་འཇིག་རྟེན་
གྱི་ལྷོ་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །གསུང་གི་ལྷ་མོ་རྒྱལ་བ་རྒྱལ་བྱེད་མ་ལ་ཕྱག་འཚལ་ལོ། །གསུང་གི་ལྷ་མོ་རྩེ་མོ་བྱུང་རྒྱལ་ཕུད་ལ་ཕྱག་
འཚལ་ལོ། །གསུང་གི་ལྷ་མོ་མཐར་རྒྱས་མི་འགྱུར་བསྟན་བདལ་ལ་ཕྱག་འཚལ་ལོ། །གསུང་གི་ལྷ་མོ་རྒྱས་མཐའ་གཡུང་དྲུང་རྒྱལ་ལ་ཕྱག་འཚལ་ལོ། །གསུང་གི་ལྷ་མོ་
རྒྱ་ཆེ་མཐའ་ཡས་མ་ལ་ཕྱག་འཚལ་ལོ། །དབྱིངས་ཀྱི་ཡུམ་ས་ཏྲིག་ཨེར་སངས་ཀྱི་ཐུགས་ཀྱི་བྱིན་རླབས་ལས་བྱུང་བའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ལྷོ་

ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཐུགས་ཀྱི་ལྷ་མོ་མི་གཡོ་གཡོ་མེད་བརྟན་པ་གཙོ་ལ་ཕྱག་འཚལ་ལོ། །ཐུགས་ཀྱི་ལྷ་མོ་མི་འགྱུར་འགྱུར་མེད་གྲུབ་
པའི་རྟགས་ལ་ཕྱག་འཚལ་ལོ། །ཐུགས་ཀྱི་ལྷ་མོ་མི་སྐྱེ་སྐྱེ་མེད་ཐར་པའི་ཀློང་ལ་ཕྱག་འཚལ་ལོ། །ཐུགས་ཀྱི་ལྷ་མོ་མི་འགག་འགག་མེད་འབྱུང་བའི་གནས་ལ་ཕྱག་འཚལ་
ལོ། །ཐུགས་ཀྱི་ལྷ་མོ་སྤྲུལ་སྐུ་མང་པོས་འཁོར་བ་སྒྲོལ་ལ་ཕྱག་འཚལ་ལོ། །དབྱིངས་ཀྱི་ཡུམ་ས་ཏྲིག་ཨེར་སངས་ཀྱི་ཡོན་ཏན་གྱི་བྱིན་རླབས་ལས་བྱུང་བའི། བདེ་བར་གཤེགས་པ་མི་
མཇེད་ཀྱི་འཇིག་རྟེན་གྱི་ལྷོ་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཡོན་ཏན་གྱི་ལྷ་མོ་བདུད་བཞི་མཐུ་ཡིས་སྒྲོལ་ལ་ཕྱག་འཚལ་ལོ། །ཡོན་ཏན་གྱི་ལྷ་
མོ་ཆུ་བཞི་དབང་གིས་སྐེམས་ལ་ཕྱག་འཚལ་ལོ། །ཡོན་ཏན་གྱི་ལྷ་མོ་སྐྱེ་བཞི་སྒོ་གཅོད་མ་ལ་ཕྱག་འཚལ་ལོ། །ཡོན་ཏན་གྱི་ལྷ་མོ་རྒྱུ་བཞི་དོན་དུ་བསྡུད་ལ་ཕྱག་འཚལ་ལོ། །
ཡོན་ཏན་གྱི་ལྷ་མོ་དོན་གསུམ་འབྲས་བུ་གསལ་ལ་ཕྱག་འཚལ་ལོ། །དབྱིངས་ཀྱི་ཡུམ་ས་ཏྲིག་ཨེར་སངས་ཀྱི་ཕྲིན་ལས་ཀྱི་བྱིན་རླབས་ལས་བྱུང་བའི་བདེ་བར་གཤེགས་པ་མི་

མཇེད་ཀྱི་འཇིག་རྟེན་གྱི་ལྷོ་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཕྲིན་ལས་ཀྱི་ལྷ་མོ་ཐུགས་ཉིད་མི་སྒོམ་ལ་ཕྱག་འཚལ་ལོ། །ཕྲིན་
ལས་ཀྱི་ལྷ་མོ་གསུང་གིས་མྱ་ངན་སངས་ལ་ཕྱག་འཚལ་ལོ། །ཕྲིན་ལས་ཀྱི་ལྷ་མོ་བཀའ་ཡིས་ངེས་དོན་སྟོན་ལ་ཕྱག་འཚལ་ལོ། །ཕྲིན་ལས་ཀྱི་ལྷ་མོ་སྐུ་ཡིས་ཞི་ཁྲོ་སྟོན་ལ་
ཕྱག་འཚལ་ལོ། །ཕྲིན་ལས་ཀྱི་ལྷ་མོ་ཡོན་ཏན་དཔག་མེད་རྒྱས་ལ་ཕྱག་འཚལ་ལོ། །ཡེ་ཤེས་ཀྱི་ལྷ་གཤེན་ལྷ་འོད་དཀར་ནི་སྐུ་མདོག་ཤེལ་གྱི་སྙིང་པོ་འདྲ། །རྒྱན་དང་ཆ་ལུགས་
གཞལ་ཡས་ཁང༌། །ཤེལ་ལ་ཤེལ་གྱི་འོད་ཀྱིས་རབ་ཏུ་མཛེས་པར་བརྒྱན། །ཕྱག་མཚན་ཐུགས་རྗེ་འདྲེན་པའི་ལྕགས་ཀྱུ་བསྣམས། །རིན་པོ་ཆེ་ལྟར་བཀྲ་བ་ཡི། །སྟོབས་ཆེན་
གླང་པོ་ཆེ་གཉིས་ཀྱི་ཁྲི་ལ་བཞུགས། །ཐུགས་རྗེ་ཐབས་ཀྱི་འགྲོ་བའི་དོན་མཛད་པ། །གཤེན་ལྷ་འོད་དཀར་སྐུ་ལ་ཕྱག་འཚལ་ལོ། །ཡེ་ཤེས་ཀྱི་ལྷ་གཤེན་ལྷ་འོད་དཀར་གྱི། །
སྐུའི་ཐུགས་རྗེ་ལས་བསྐྱེད་པའི། བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ལྷོ་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །སྐུའི་ལྷ་གནམ་གསས་དབྱིངས་

རུམ་ལ་ཕྱག་འཚལ་ལོ། །སྐུའི་ལྷ་གནམ་བུ་ཕྱོད་པ་ལ་ཕྱག་འཚལ་ལོ། །སྐུའི་ལྷ་གནམ་གསས་བརྡལ་ཁྱབ་འོད་ལ་ཕྱག་འཚལ་ལོ། །སྐུའི་ལྷ་གནམ་
གསས་རྩེ་ཐོག་ཁྱུང་རུམ་འབར་ལ་ཕྱག་འཚལ་ལོ། །སྐུའི་ལྷ་གནམ་གསས་འོད་རུམ་ཟེར་ཐོག་འབར་བ་ལ་ཕྱག་འཚལ་ལོ། །ཡེ་ཤེས་ཀྱི་ལྷ་གཤེན་ལྷ་འོད་དཀར་གྱི་གསུང་
གི་ཐུགས་རྗེ་ལས་བསྐྱེད་པའི། བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ལྷོ་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །གསུང་གི་ལྷ་གནམ་གསས་མཁས་
དྲུག་ཡེ་ཤེས་ལྡན་ལ་ཕྱག་འཚལ་ལོ། །གསུང་གི་ལྷ་གནམ་གསས་འོད་དྲུག་སྤྱི་ཕུད་ལ་ཕྱག་འཚལ་ལོ། །གསུང་གི་ལྷ་གནམ་གསས་མངོན་དྲུག་སྒྲོན་མ་ལ་ཕྱག་འཚལ་ལོ། །
གསུང་གི་གནམ་གསས་གོང་དྲུག་མི་འགྱུར་ལ་ཕྱག་འཚལ་ལོ། །གསུང་གི་ལྷ་གནམ་གསས་ཚོགས་དྲུག་ལམ་མཁྱེན་ལ་ཕྱག་འཚལ་ལོ། །ཡེ་ཤེས་ཀྱི་ལྷ་གཤེན་ལྷ་འོད་
དཀར་གྱི་ཐུགས་ཀྱི་ཐུགས་རྗེ་ལས་བསྐྱེད་པའི། བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ལྷོ་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཐུགས་ཀྱི་ལྷ་

གནམ་གསས་འོད་ཡུག་མཁའ་ཀློང་ལ་ཕྱག་འཚལ་ལོ། །ཐུགས་ཀྱི་ལྷ་གནམ་གསས་མན་ངག་དོན་ཆོད་ལ་ཕྱག་འཚལ་ལོ། །ཐུགས་ཀྱི་ལྷ་གནམ་གསས་
ངེས་པའི་ལུང་སྟོན་ལ་ཕྱག་འཚལ་ལོ། །ཐུགས་ཀྱི་ལྷ་གནམ་གསས་རྒྱུད་ཀྱི་ལམ་འདྲེན་ལ་ཕྱག་འཚལ་ལོ། །ཐུགས་ཀྱི་ལྷ་གནམ་གསས་རྒྱས་པའི་འབུམ་སྒྲོག་ལ་ཕྱག་འཚལ་
ལོ། །ཡེ་ཤེས་ཀྱི་ལྷ་གཤེན་ལྷ་འོད་དཀར་གྱི་ཡོན་ཏན་གྱི་ཐུགས་རྗེ་ལས་བསྐྱེད་པའི། བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ལྷོ་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་
པ། །ཡོན་ཏན་གྱི་ལྷ་གནམ་གསས་གཏིང་དཔག་མུ་མེད་ལ་ཕྱག་འཚལ་ལོ། །ཡོན་ཏན་གྱི་ལྷ་གནམ་གསས་སྐལ་ལྡན་རིན་ཆེན་གཏེར་འབྱུང་ལ་ཕྱག་འཚལ་ལོ། །ཡོན་
ཏན་གྱི་ལྷ་གནམ་གསས་རྡེང་ཆེན་ཅོག་བཞག་ལ་ཕྱག་འཚལ་ལོ། །ཡོན་ཏན་གྱི་ལྷ་གནམ་གསས་ལྷ་ཆེན་ཀློང་གདལ་ལ་ཕྱག་འཚལ་ལོ། །ཡོན་ཏན་གྱི་ལྷ་གནམ་
གསས་སྤྱི་ཕུད་བྱུང་རྒྱལ་ལ་ཕྱག་འཚལ་ལོ། །ཡེ་ཤེས་ཀྱི་ལྷ་གཤེན་ལྷ་འོད་དཀར་གྱི་ཕྲིན་ལས་ཀྱི་ཐུགས་རྗེ་ལས་བསྐྱེད་པའི། བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་

ལྷོ་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཕྲིན་ལས་ཀྱི་ལྷ་གནམ་གསས་དགེ་རྒྱས་ཀྱི་ཞིང་ཁམས་བསྐྱེད་ལ་ཕྱག་འཚལ་ལོ། །ཕྲིན་ལས་ཀྱི་ལྷ་གནམ་
གསས་རྒོད་གྱི་(གཙུག་)རྩུག་རུམ་སྟོན་ལ་ཕྱག་འཚལ་ལོ། །ཕྲིན་ལས་ཀྱི་ལྷ་གནམ་གསས་གླིང་གྲགས་ཀྱི་སྒྲ་དབྱངས་སྒྲོག་ལ་ཕྱག་འཚལ་ལོ། །ཕྲིན་ལས་ཀྱི་ལྷ་གནམ་གསས་
གལ་མེད་ཀྱིས་ཐར་ལམ་འདྲེན་ལ་ཕྱག་འཚལ་ལོ། །ཕྲིན་ལས་ཀྱི་ལྷ་གནམ་གསས་མི་ཆགས་པའི་རྟུལ་ཤུགས་སྐྱེད་ལ་ཕྱག་འཚལ་ལོ། །ཐབས་ཀྱི་མཆོག་སྲིད་པ་སངས་
འབུམ་ཁྲི་ནི་སྐུ་མདོག་དངུལ་གྱི་སྙིང་པོ་འདྲ། །རྒྱན་དང་ཆ་ལུགས་གཞལ་ཡས་ཁང༌། །དངུལ་ལ་དངུལ་གྱི་འོད་ཀྱི་རབ་ཏུ་མཛེས་པར་བརྒྱན། །ཕྱག་འཚལ་རིན་པོ་ཆེའི་རྒྱལ་མཚན་
བསྣམས། །རིན་པོ་ཆེ་ལྟར་བཀྲ་བ་ཡི། །རླབས་ཆེན་བྱ་ཁྱུང་གཉིས་ཀྱི་གདན་ལ་བཞུགས། །སྤྲུལ་པས་སྲིད་ནས་འགྲོ་བའི་དོན་མཛད་པ། །སངས་པོ་འབུམ་ཁྲིའི་སྐུ་ལ་ཕྱག་འཚལ་ལོ། །
ཐབས་ཀྱི་མཆོག་སྲིད་པ་སངས་པོ་འབུམ་ཁྲིའི། །སྐུའི་སྤྲུལ་པ་ལས་སྲིད་པའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ལྷོ་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་

མཛད་པ། །སྐུའི་སྲིད་པ་སྒྲིབ་པའི་ས་རྣམས་སེལ་ལ་ཕྱག་འཚལ་ལོ། །སྐུའི་སྲིད་པ་འཛེག་པའི་སྐྲས་རྣམས་འཛུགས་ལ་ཕྱག་འཚལ་ལོ། །སྐུའི་སྲིད་པ་བགྲོད་པའི་ཐིག་
རྣམས་འདེབས་ལ་ཕྱག་འཚལ་ལོ། །སྐུའི་སྲིད་པ་བསྟན་པའི་ས་རྣམས་འཛིན་ལ་ཕྱག་འཚལ་ལོ། །སྐུའི་སྲིད་པ་བདེ་རྒྱས་ཀྱི་ཀློང་ན་མཉམ་ལ་ཕྱག་འཚལ་ལོ། །ཐབས་ཀྱི་
མཆོག་སྲིད་པ་སངས་པོ་འབུམ་ཁྲིའི། །གསུང་གི་སྤྲུལ་པ་ལས་སྲིད་པའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ལྷོ་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་
པ། །གསུང་གི་སྲིད་པ་འགྱུར་མེད་ཀྱི་གཙུག་ཕུད་ཅན་ལ་ཕྱག་འཚལ་ལོ། །(གསུང་གི་སྲིད་པ་མི་བསྙེལ་བའི་ཏིང་འཛིན་ཅན་ལ་ཕྱག་འཚལ་ལོ། །)གསུང་གི་སྲིད་པ་ཐོགས་མེད་ཀྱི་
སྤྲོ་བསྡུ་འབར་ལ་ཕྱག་འཚལ་ལོ། །གསུང་གི་སྲིད་པ་འགག་མེད་ཀྱི་ཡོན་ཏན་སྤེལ་ལ་ཕྱག་འཚལ་ལོ། །གསུང་གི་སྲིད་པ་མངོན་ཤེས་ཀྱི་རྩལ་རྣམས་རྫོགས་ལ་ཕྱག་འཚལ་ལོ། །
གསུང་གི་སྲིད་པ་མི་བསྙེལ་བའི་ཏིང་འཛིན་ཅན་ལ་ཕྱག་འཚལ་ལོ། །ཐབས་ཀྱི་མཆོག་སྲིད་པ་སངས་པོ་འབུམ་ཁྲིའི་ཐུགས་ཀྱི་སྤྲུལ་པ་ལས་སྲིད་པའི། བདེ་བར་གཤེགས་པ་མི་

མཇེད་ཀྱི་འཇིག་རྟེན་གྱི་ལྷོ་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཐུགས་ཀྱི་སྲིད་པ་བྱ་བའི་རྒྱུད་འདྲེན་ལ་ཕྱག་འཚལ་ལོ། །ཐུགས་ཀྱི་སྲིད་པ་བཀའི་ཡེ་ཤེས་རྒྱུད་སྤེལ་ལ་ཕྱག་འཚལ་ལོ། །ཐུགས་ཀྱི་སྲིད་པ་ངེས་པའི་དོན་རྟགས་ཅན་ལ་ཕྱག་འཚལ་ལོ། །ཐུགས་ཀྱི་སྲིད་པ་བྱ་བའི་ལས་གཙོར་འཛིན་ལ་ཕྱག་འཚལ་ལོ། །ཐུགས་ཀྱི་སྲིད་པ་བྱས་
པའི་རྒྱུད་མཐར་བསྟན་ལ་ཕྱག་འཚལ་ལོ། །ཐབས་ཀྱི་མཆོག་སྲིད་པ་སངས་པོ་འབུམ་ཁྲིའི་ཡོན་ཏན་གྱི་སྤྲུལ་པ་ལས་སྲིད་པའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ལྷོ་
ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཡོན་ཏན་གྱི་སྲིད་པ་དགུ་ཁྲི་རྗེ་འོད་གསལ་ལ་ཕྱག་འཚལ་ལོ། །ཡོན་ཏན་གྱི་སྲིད་པ་གུང་འོད་སྤུངས་གསལ་ཟེར་ལ་ཕྱག་
འཚལ་ལོ། །ཡོན་ཏན་གྱི་སྲིད་པ་གུང་བདག་མཚན་འབུམ་ལ་ཕྱག་འཚལ་ལོ། །ཡོན་ཏན་གྱི་སྲིད་པ་ཁྲི་དང་རྗེ་སྟོང་ནམ་ལ་ཕྱག་འཚལ་ལོ། །ཡོན་ཏན་གྱི་སྲིད་པ་མུ་གུང་མཐར་
ཕྱིན་པ་ལ་ཕྱག་འཚལ་ལོ། །ཐབས་ཀྱི་མཆོག་སྲིད་པ་སངས་པོ་འབུམ་ཁྲིའི། །ཕྲིན་ལས་ཀྱི་སྤྲུལ་པ་ལས་སྲིད་པའི། བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ལྷོ་ཕྱོགས་
ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཕྲིན་ལས་ཀྱི་སྲིད་པ་ཁྲི་རུམ་ཤགས་སྟོང་ནམ་ལ་ཕྱག་འཚལ་ལོ། །ཕྲིན་ལས་ཀྱི་སྲིད་པ་དཀར་ཐང་གསལ་རྒྱབ་སྐྱེད་ལ་ཕྱག་

འཚལ་ལོ། །ཕྲིན་ལས་ཀྱི་སྲིད་པ་མུ་ཝེར་ཁྱབ་མཁའ་རྗེ་ལ་ཕྱག་འཚལ་ལོ། །ཕྲིན་ལས་ཀྱི་སྲིད་པ་གུང་ཁྲི་འབར་བ་འབར་དྲོ་ལ་ཕྱག་འཚལ་ལོ། །ཕྲིན་ལས་ཀྱི་སྲིད་
པ་འོད་འབུམ་འགྱེད་དཔལ་ཟེར་ལ་ཕྱག་འཚལ་ལོ། །ཤེས་རབ་ཀྱི་ཕུལ་སྟོན་པ་གཤེན་རབ་མི་བོ་ནི། །སྐུ་མདོག་རིན་པོ་ཆེ་ལྟར་བཀྲ་བ། རྒྱན་དང་ཆ་ལུགས་གཞལ་ཡས་ཁང༌། །རིན་
པོ་ཆེ་ལ་རིན་པོ་ཆེའི་འོད་ཀྱིས་རབ་ཏུ་མཛེས་པར་བརྒྱན། །ཕྱག་མཚན་གསེར་གྱི་ཆག་ཤིང་བསྣམས། །རིན་པོ་ཆེ་ལྟར་བཀྲ་བ་ཡི། །འཁོར་ལོ་དགུ་རྩེགས་གདན་ལ་བཞུགས། །འོད་
ཟེར་བཀྱེ་ནས་འགྲོ་བའི་དོན་མཛད་པ། །གཤེན་རབ་མི་བོའི་སྐུ་ལ་ཕྱག་འཚལ་ལོ། །ཤེས་རབ་ཀྱི་ཕུལ་སྟོན་པ་གཤེན་རབ་མི་བོའི་སྐུའི་འོད་ཟེར་ལས་བཀྱེ་བའི། བདེ་བར་གཤེགས་
པ་མི་མཇེད་ཀྱི་འཇིག་རྟེན་གྱི་ལྷོ་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །སྐུའི་གཤེན་མང་གཤེན་རྒྱལ་བ་ལ་ཕྱག་འཚལ་ལོ། །སྐུའི་གཤེན་ཐིག་
ལེ་གཅིག་སྟོན་སྒོམ་ལ་ཕྱག་འཚལ་ལོ། །སྐུའི་གཤེན་དགེ་བཅུ་མཐར་སྤེལ་ལ་ཕྱག་འཚལ་ལོ། །སྐུའི་གཤེན་རྒྱ་རྩིས་གོ་འབྱེད་ལ་ཕྱག་འཚལ་ལོ། །སྐུའི་གཤེན་

སྟོང་ཐུན་མདོ་འཛིན་ལ་ཕྱག་འཚལ་ལོ། །ཤེས་རབ་ཀྱི་ཕུལ་སྟོན་པ་གཤེན་རབ་མི་བོའི་གསུང་གི་འོད་ཟེར་ལས་བཀྱེ་བའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ལྷོ་ཕྱོགས་
ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །གསུང་གི་གཤེན་ཁྲི་ཕྲག་དོན་འཛིན་ལ་ཕྱག་འཚལ་ལོ། །གསུང་གི་གཤེན་འབུམ་ཕྲག་འདྲེས་སྦྱར་ལ་ཕྱག་འཚལ་ལོ། །
གསུང་གི་གཤེན་དབང་པོ་ཚད་འཛིན་ལ་ཕྱག་འཚལ་ལོ། །གསུང་གི་གཤེན་ཚིག་བཞི་མདོར་འབྲེལ་ལ་ཕྱག་འཚལ་ལོ། །གསུང་གི་གཤེན་ཞུ་ལོན་རྟོག་སེལ་ལ་ཕྱག་
འཚལ་ལོ། །ཤེས་རབ་ཀྱི་ཕུལ་སྟོན་པ་གཤེན་རབ་མི་བོའི་ཐུགས་ཀྱི་འོད་ཟེར་ལས་བཀྱེ་བའི། བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ལྷོ་ཕྱོགས་ན། །ཐུགས་རྗེ
ཐབས་ཀྱིས་འགྲོ་བའི་དོན་མཛད་པ། །ཐུགས་ཀྱི་གཤེན་དིང་བ་ཐེབ་ཡུག་ལ་ཕྱག་འཚལ་ལོ། །ཐུགས་ཀྱི་གཤེན་འཕེན་བྱེད་གཡོ་བསྐྱེད་ལ་ཕྱག་འཚལ་ལོ། །ཐུགས་ཀྱི་
གཤེན་པདྨ་འོད་རྒྱས་ལ་ཕྱག་འཚལ་ལོ། །ཐུགས་ཀྱི་གཤེན་ནམ་ཏིང་གཟི་བརྗིད་ལ་ཕྱག་འཚལ་ལོ། །ཐུགས་ཀྱི་གཤེན་གཙུག་སྲས་རྨ་བོ་ལ་ཕྱག་འཚལ་ལོ། །སྟོན་པ་

གཤེན་རབ་མི་བོ་ཡི། །ཡོན་ཏན་གྱི་འོད་ཟེར་ལས་བཀྱེ་བའི། བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ལྷོ་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་
དོན་མཛད་པ། །ཡོན་ཏན་གྱི་གཤེན་མཐོ་ཐོག་ཡོངས་ཀྱི་བླ་མ་ལ་ཕྱག་འཚལ་ལོ། །ཡོན་ཏན་གྱི་གཤེན་སྤྱི་རྒྱུག་ཀུན་སྒོ་མཁྱེན་ལ་ཕྱག་འཚལ་ལོ། །ཡོན་ཏན་གྱི་གཤེན་
རྩེ་རྒྱལ་ཀློང་མཐའ་ཡས་ལ་ཕྱག་འཚལ་ལོ། །ཡོན་ཏན་གྱི་གཤེན་གསལ་དག་གཙང་མའི་སྐུ་ལ་ཕྱག་འཚལ་ལོ། །ཡོན་ཏན་གྱི་གཤེན་གཙུག་ཏོར་ལྕང་ལོ་ཅན་ལ་
ཕྱག་འཚལ་ལོ། །ཤེས་རབ་ཀྱི་ཕུལ་སྟོན་པ་གཤེན་རབ་མི་བོའི། །ཕྲིན་ལས་ཀྱི་འོད་ཟེར་ལས་བཀྱེ་བའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ལྷོ་ཕྱོགས་ན། །ཐུགས་
རྗེ་ཐབས་ཀྱིས་འགྲོ་བའི་དོན་མཛད་པ། །ཕྲིན་ལས་ཀྱི་གཤེན་བྱམས་པའི་སེམས་དཔའ་ལ་ཕྱག་འཚལ་ལོ། །ཕྲིན་ལས་ཀྱི་གཤེན་སྦྱིན་པའི་ཤུགས་ལྡན་ལ་ཕྱག་འཚལ་ལོ། །
ཕྲིན་ལས་ཀྱི་གཤེན་གསལ་ཁྱབ་ཀྱི་ཡེ་ཤེས་ལ་ཕྱག་འཚལ་ལོ། །ཕྲིན་ལས་ཀྱི་གཤེན་ཡངས་པའི་རྒྱ་སྐྱེད་ལ་ཕྱག་འཚལ་ལོ། །ཕྲིན་ལས་ཀྱི་གཤེན་ཞི་བའི་དབང་བསྒྱུར་

ལ་ཕྱག་འཚལ་ལོ། །དེ་ལྟར་ལྷོ་ཕྱོགས་ཀྱི་བདེ་བར་གཤེགས་པ་བརྒྱ་ལ་ཕྱག་འཚལ་ལོ། །དེ་ནས་ཡང་གཤེན་རབ་ཀྱིས་བཀའ་སྩལ་པ། །ངས་འདུལ་བའི་མི་མཇེད་ཀྱི་འཇིག་
རྟེན་གྱི་ཁམས་ཕར་འདས་པའི་ལྷོ་ཕྱོགས་ན། ངས་ཀྱང་སྟོན་པ་མི་བྱེད་དེ། འཇིག་རྟེན་གྱི་ཁམས་ཀྱང་བསམ་གྱིས་མི་ཁྱབ་སྟེ་གྲངས་མང་ངོ༌། །སེམས་ཅན་གྱི་ལས་ཀྱང་བསམ་
གྱིས་མི་ཁྱབ་སྟེ་གྲངས་མང་ངོ༌། །སྟོན་པའི་བཀའ་ཡང་བསམ་གྱིས་མི་ཁྱབ་སྟེ་གྲངས་མང་ངོ༌། །དེ་ལྟར་ལྷོ་ཕྱོགས་འཇིག་རྟེན་གྱི་ཁམས། གངྒའི་ཀླུང་གི་བྱེ་མ་སྙེད་ཙམ་དུ་
གྲངས་མང་བ་ན་བཞུགས་པའི་བདེ་བར་གཤེགས་པ་ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །གཅིག་ལ་ཕྱག་འཚལ་ལོ། །བཅུ་ལ་ཕྱག་འཚལ་ལོ། །བརྒྱ་ལ་
ཕྱག་འཚལ་ལོ། །སྟོང་ལ་ཕྱག་འཚལ་ལོ། །ཁྲི་ལ་ཕྱག་འཚལ་ལོ། །འབུམ་ལ་ཕྱག་འཚལ་ལོ། །ས་ཡ་ལ་ཕྱག་འཚལ་ལོ། །བྱེ་བ་ལ་ཕྱག་འཚལ་ལོ། །དུང་ཕྱུར་
ལ་ཕྱག་འཚལ་ལོ། །ཁྲག་ཁྲིག་ལ་ཕྱག་འཚལ་ལོ། །དེ་ལྟར་ཤིན་ཏུ་གྲངས་མང་བའི་བདེ་བར་གཤེགས་པ་བསམ་གྱིས་མི་ཁྱབ་པ་ལ་ཕྱག་འཚལ་ལོ། །དེ་ལྟར་མི་མཇེད་ཀྱི་

འཇིག་རྟེན་གྱི་ལྷོ་ཕྱོགས་ན། བཞུགས་པའི་བདེ་བར་གཤེགས་པའི་མཚན་བརྗོད་པ་དང༌། མི་མཇེད་ཀྱི་འཇིག་རྟེན་ཕར་འདས་པ་ན་འཇིག་རྟེན་གྱི་ཁམས་
བསམ་གྱིས་མི་ཁྱབ་པ་ན་བདེ་བར་གཤེགས་པ། མཚན་བརྗོད་ཀྱིས་མི་ལང་བ་རྣམས་ལ་སེམས་ཅན་གང་ཞིག་མོས་པ་བསྐྱེད་དེ་ཕྱག་བཙལ་མཆོད་པ་བྱས་ན། རྒྱུན་དུ་
མ་བརྗེད་ཡི་དམ་བྱས་གྱུར་ན། ཡུན་དུ་མི་ཐོགས་འཕྲལ་ལ་སྒྲིབ་པ་བྱང༌། དེ་སྐད་ཅེས་གཤེན་རབ་ཀྱིས་བཀའ་སྩལ་ཏོ། །དེ་ནས་ཡང་གཤེན་རབ་ཀྱིས་ཐལ་སྦྱོར་གྱི་ཕྱག་
རྒྱ་ཐུགས་ཀར་གཏད་ནས། ཞལ་ནས་སྔགས་བསྒྲགས་ནས་བརྗོད་པ། ཨ་དཀར་ཨ་རྨད་དུ་ཏྲི་ནག་པོ་ཞི་ཞི་མལ་མལ། སྔགས་དེ་སྐད་ཅེས་བརྗོད་པས། འདོད་པ་ལྔ་ཡི་ཡར་
སྟགས་རྣམས། སྙིང་རྗེའི་མགྲོན་འགྲོ་བ་རིས་དྲུག་གི་སེམས་ཅན་རྣམས་ལ། ཅི་ལྟར་འདོད་པའི་བྱིན་གྱིས་བརླབས་ཀྱིན་སྤྲུལ་པ་བྱས་ནས། ཞལ་ནས་སྨོན་ལམ་གཏབ་པ། །འདོད་པ་
ལྔའི་ཡར་སྟགས་འདི། །སྙིང་རྗེའི་མགྲོན་རིས་དྲུག་ལ་ཅི་འདོད་ཡིད་བཞིན་སྤྲུལ་པ་ཡིས། །དགོས་འདོད་རེ་བ་སྐོངས་པར་ཤོག །བདག་གི་བྱིན་རླབས་སྤྲུལ་པ་དང༌། །བདེར་གཤེགས་

བརྒྱ་ཡི་ཐུགས་རྗེ་ཡིས། །དམྱལ་བའི་གནས་སུ་ཕྱིན་པར་ཤོག །ཚ་གྲང་སྡུག་བསྔལ་ཞི་བར་ཤོག །བླ་མེད་གོ་འཕང་ཐོབ་པར་ཤོག །ཡི་དྭགས་གནས་སུ་ཕྱིན་པར་ཤོག །
བཀྲེས་སྐོམ་སྡུག་བསྔལ་ཞི་བར་ཤོག །བླ་མེད་གོ་འཕང་ཐོབ་པར་ཤོག །བྱོལ་སོང་གནས་སུ་ཕྱིན་པར་ཤོག །གླེན་ལྐུགས་སྡུག་བསྔལ་ཞི་བར་ཤོག །བླ་མེད་གོ་འཕང་ཐོབ་པར་ཤོག །མིའི་གནས་སུ་
ཕྱིན་པར་ཤོག །འདོད་པའི་སྡུག་བསྔལ་ཞི་བར་ཤོག །བླ་མེད་གོ་འཕང་ཐོབ་པར་ཤོག །ལྷ་མིན་གནས་སུ་ཕྱིན་པར་ཤོག །འཐབ་རྩོད་སྡུག་བསྔལ་ཞི་བར་ཤོག །བླ་མེད་
གོ་འཕང་ཐོབ་པར་ཤོག །ལྷ་ཡི་གནས་སུ་ཕྱིན་པར་ཤོག །འཕམ་ལྟུང་སྡུག་བསྔལ་ཞི་བར་ཤོག །བླ་མེད་གོ་འཕང་ཐོབ་པར་ཤོག །གཤེན་རབ་ཀྱི་ཅེས་བཀའ་སྩལ་ནས། 
ཡོན་བདག་རྣམས་ཀྱིས་འདོད་པ་རྣམ་པ་ལྔའི་ཡར་སྟགས་རྣམས་མཚན་བྱང་ལ་བསྐོར་ནས། ཕྱོགས་བཞིར་བཏང་བས། འཇིག་རྟེན་གྱི་ཁམས་ཀྱང༌གཡོའོ། །རབ་ཏུ་གཡོའོ། །
འགུལ་ལོ་རབ་ཏུ་འགུལ་ལོ། །འུར་འུར་རབ་ཏུ་འུར་རོ། །ཐུག་གོ་རབ་ཏུ་ཐུག་གོ། །ཆེམ་ཆེམ་རབ་ཏུ་ཆེམ་མོ། །ནམ་མཁའ་ལས་ཀྱང་འོད་ཟེར་གསལ་མོ་མང་པོ་ཤར་

རོ། །ས་གཞི་ལས་ཀྱང་མཛེས་པའི་མེ་ཏོག་མང་པོ་སྐྱེས་སོ། །ཕྱོགས་བཅུའི་འཇིག་རྟེན་གྱི་ཁམས་ཀུན་ནས་སྒྲ་སྙན་པ་མང་པོ་གྲག་གོ། །དེ་ལ་སེམས་
ཅན་ཀུན་ཀྱང་རབ་ཏུ་རྟོག་པ་སྐྱེས་སོ། །དེའི་ཚེ་དེའི་དུས་ན། གྷ་ཧ་དྷ་ནག་པོ་མུན་པའི་གླིང་བྱོལ་སོང་གི་གནས་སུ་སྐྱེས་པ་དང༌། དམག་མི་སུམ་བརྒྱ་མི་མཇེད་ཀྱི་འཇིག་
རྟེན་གྱི་ལྷོ་ཕྱོགས་ན་གནས་པའི་རིགས་དྲུག་གི་སེམས་ཅན་དང༌། དེ་ཕར་འདས་ཚུར་སྐྱེ་ཁ་མ་ལ་ཤིན་ཏུ་གྲངས་མང་པ། ལྷོ་ཕྱོགས་ཀྱི་འཇིག་རྟེན་སྟོང་པ་ཙམ་ཞིག །
ཕུང་པོ་རྡུལ་ཕྲ་རབ་ཏུ་སྐད་ཅིག་མ་ལ་ལྷགས་ནས། ནམ་མཁའ་ལ་འཇའ་ཚོན་གྱི་འོད་དུ་འཕྲོས་ཏེ་སངས་རྒྱས་ཏེ་སོང་ངོ༌། །དེ་ལ་སྤྲོ་བ་སྐྱེས་ནས་སླད་ན་ལུས་པ་རྣམས་ཀྱིས། 
ཡང་ལྡན་པ་རྣམ་པ་ལྔའི་ཡར་སྟགས་རྣམས་རིམ་པར་བཏེགས་ནས། ཁྱེའུ་ཆུང་མཚན་དང་ལྡན་པ་རྣམ་པ་བཞིས་སྣ་དྲངས་ཏེ། སྙིང་པོ་རྣམས་རིམ་པར་བཟླས་ཀྱིན་མཆོད་པ་
ཕུལ་བས། དེའི་ཡོན་ཏན་གྱིས་སེམས་ཅན་དམྱལ་བའི་ཡུལ། ཆུ་བུར་ཅན་གྱི་འཇིག་རྟེན་ན་རྒྱལ་བུ་ཁྲི་ཤེས་ཀྱི་ཕ། རྒྱལ་པོ་ཁྲི་འོད་དམྱལ་བར་སྐྱེས་པ་དང༌། དམག་

མི་སུམ་བརྒྱས། བདེ་བར་གཤེགས་པ་བཞིའི་ཞལ་མངོན་སུམ་དུ་མཐོང་ངོ་། །སྟོན་པ་གཤེན་རབ་ཀྱིས་ཡང་བདེ་བར་གཤེགས་པའི་མཚན་རྣམས་བརྗོད་དོ། །འཁོར་སླད་ན་ལུས་
པ་རྣམས་ཀྱིས་མཚན་ཕྱག་རེ་རེ་བཙལ་ལོ། །དབྱིངས་ཀྱི་ཡུམ་ས་ཏྲིག་ཨེར་སངས་ནི་སྐུ་མདོག་གསེར་གྱི་སྙིང་པོ་འདྲ། །རྒྱན་དང་ཆ་ལུགས་གཞལ་ཡས་ཁང༌། །གསེར་ལ་
གསེར་གྱི་འོད་ཀྱིས་རབ་ཏུ་མཛེས་པར་བརྒྱན། །ཕྱག་མཚན་གཡས་ན་གསེར་གྱི་ཡི་གེ་དཔའ་བོ་འབྲུ་ལྔ་བསྣམས། །ཕྱག་མཚན་གཡོན་ན་སྣང་གསལ་གསེར་གྱི་མེ་ལོང་
བསྣམས། །རིན་པོ་ཆེ་ལྟར་བཀྲ་བ་ཡི། །རྩལ་ཆེན་སེང་གེ་གཉིས་ཀྱི་གདན་ལ་བཞུགས། །བྱིན་གྱིས་བརླབས་ཀྱིས་འགྲོ་བའི་དོན་མཛད་པ། །ས་ཏྲིག་ཨེར་སངས་སྐུ་ལ་ཕྱག་འཚལ་
ལོ། །དབྱིངས་ཀྱི་ཡུམ་ས་ཏྲིག་ཨེར་སངས་ཀྱི་སྐུའི་བྱིན་རླབས་ལས་བྱུང་བའི། བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་སྟེང་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་
དོན་མཛད་པ། །སྐུའི་ལྷ་མོ་སྤྲོས་པ་འོད་དཔག་མེད་ལ་ཕྱག་འཚལ་ལོ། །སྐུའི་ལྷ་མོ་མུ་འོད་ཁྱབ་རྟེན་གསལ་ལ་ཕྱག་འཚལ་ལོ། །སྐུའི་ལྷ་མོ་འབྲོང་ཐོག་གསལ་ཟེར་འོད་ལ་

ཕྱག་འཚལ་ལོ། །སྐུའི་ལྷ་མོ་ཐིང་ནམ་ཀློང་དྲུག་(རྒྱས་)གསལ་ལ་ཕྱག་འཚལ་ལོ། །སྐུའི་ལྷ་མོ་ཟེར་འཕྲོ་མཐར་འགྱེད་གསལ་ལ་ཕྱག་འཚལ་ལོ། །དབྱིངས་ཀྱི་
ཡུམ་ས་ཏྲིག་ཨེར་སངས་ཀྱི་གསུང་གི་བྱིན་རླབས་ལས་བྱུང་བའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་སྟེང་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །གསུང་གི་ལྷ་
མོ་གྲགས་པ་རྒྱར་ཁྱབ་མ་ལ་ཕྱག་འཚལ་ལོ། །གསུང་གི་ལྷ་མོ་ཡོང་འོད་ཟེར་མདངས་ལྡན་མ་ལ་ཕྱག་འཚལ་ལོ། །གསུང་གི་ལྷ་མོ་མུ་ཧ་ལ་ཙ་ཏྲི་སྟོན་མ་ལ་ཕྱག་འཚལ་
ལོ། །གསུང་གི་ལྷ་མོ་སྒྲ་ལིང་ཡོངས་བསྒྲགས་འོད་ལ་ཕྱག་འཚལ་ལོ། །གསུང་གི་ལྷ་མོ་ཨ་དཀར་དོན་ལྡན་སྒྲ་མཚོན་མ་ལ་ཕྱག་འཚལ་ལོ། །དབྱིངས་ཀྱི་ཡུམ་ས་ཏྲིག་
ཨེར་སངས་ཀྱི་ཐུགས་ཀྱི་བྱིན་རླབས་ལས་བྱུང་བའི། བདེ་བར་གཤེགས་པ་མི་མཇེད་ཀྱི་འཇིགས་རྟེན་གྱི་སྟེང་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཐུགས་ཀྱི་
ལྷ་མོ་མི་གཡོ་རབ་ལྡན་མ་ལ་ཕྱག་འཚལ་ལོ། །ཐུགས་ཀྱི་ལྷ་མོ་ཏིང་ནམ་སྟོན་མ་ལ་ཕྱག་འཚལ་ལོ། །ཐུགས་ཀྱི་ལྷ་མོ་སངས་ཏོག་གསལ་ལ་ཕྱག་འཚལ་ལོ། །

ཐུགས་ཀྱི་ལྷ་མོ་འོད་ནམ་ཤགས་ལ་ཕྱག་འཚལ་ལོ། །ཐུགས་ཀྱི་ལྷ་མོ་ཀློང་རུམ་འཁྱིལ་ལ་ཕྱག་འཚལ་ལོ། །དབྱིངས་ཀྱི་ཡུམ་ས་ཏྲིག་ཨེར་སངས་ཀྱི་ཡོན་ཏན་གྱི་བྱིན་
རླབས་ལས་བྱུང་བའི། བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་སྟེང་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཡོན་ཏན་གྱི་ལྷ་མོ་མ་ལུས་ཡོངས་སུ་སྤྲོ་
མ་ལ་ཕྱག་འཚལ་ལོ། །ཡོན་ཏན་གྱི་ལྷ་མོ་དཀར་ལྡན་ཞིང་སྐྱོང་མ་ལ་ཕྱག་འཚལ་ལོ། །ཡོན་ཏན་གྱི་ལྷ་མོ་མཁའ་གསལ་ངེས་སྟོན་མ་ལ་ཕྱག་འཚལ་ལོ། །ཡོན་
ཏན་གྱི་ལྷ་མོ་ཧ་ལིང་མུ་རྒྱལ་མ་ལ་ཕྱག་འཚལ་ལོ། །ཡོན་ཏན་གྱི་ལྷ་མོ་དོན་གསང་གི་གཏིང་ནམ་མ་ལ་ཕྱག་འཚལ་ལོ། །དབྱིངས་ཀྱི་ཡུམ་ས་ཏྲིག་ཨེར་སངས་ཀྱི། །
ཕྲིན་ལས་ཀྱི་བྱིན་རླབས་ལས་བྱུང་བའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་སྟེང་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཕྲིན་ལས་ཀྱི་ལྷ་
མོ་ལྡན་པ་རིག་ཤེས་མ་ལ་ཕྱག་འཚལ་ལོ། །ཕྲིན་ལས་ཀྱི་ལྷ་མོ་གོ་དབྱངས་བརྡ་སྦྱོར་མ་ལ་ཕྱག་འཚལ་ལོ། །ཕྲིན་ལས་ཀྱི་ལྷ་མོ་སྒྲ་སྤྱིར་འདོན་བྱེད་མ་ལ་ཕྱག་

འཚལ་ལོ། །ཕྲིན་ལས་ཀྱི་ལྷ་མོ་གདམས་ངག་ཤེས་རབ་མ་ལ་ཕྱག་འཚལ་ལོ། །ཕྲིན་ལས་ཀྱི་ལྷ་མོ་(ཐིག་རྒྱུན་)ཐིགས་བསྒྱུར་གྱི་བདུད་རྩི་མ་ལ་ཕྱག་འཚལ་ལོ། །ཡེ་ཤེས་
ཀྱི་ལྷ་གཤེན་ལྷ་འོད་དཀར་ནི་སྐུ་མདོག་ཤེལ་གྱི་སྙིང་པོ་འདྲ། །རྒྱན་དང་ཆ་ལུགས་གཞལ་ཡས་ཁང༌། །ཤེལ་ལ་ཤེལ་གྱི་འོད་ཀྱིས་རབ་ཏུ་མཛེས་པར་བརྒྱན། །ཕྱག་མཚན་ཐུགས་རྗེ་འདྲེན་
འདྲེན་པའི་ལྕགས་ཀྱུ་བསྣམས། །རིན་པོ་ཆེ་ལྟར་བཀྲ་བ་ཡི། སྟོབས་ཆེན་གླང་པོ་ཆེ་གཉིས་ཀྱི་གདན་ལ་བཞུགས། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །གཤེན་ལྷ་འོད་
དཀར་སྐུ་ལ་ཕྱག་འཚལ་ལོ། །ཡེ་ཤེས་ཀྱི་གཤེན་ལྷ་འོད་དཀར་གྱི་སྐུའི་ཐུགས་རྗེ་ལས་བསྐྱེད་པའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་སྟེང་ཕྱོགས་ན། །ཐུགས་རྗེ་
ཐབས་ཀྱིས་འགྲོ་བའི་དོན་མཛད་པ། །སྐུའི་ལྷ་འོད་ནམ་འབར་བ་ལ་ཕྱག་འཚལ་ལོ། །སྐུའི་ལྷ་(དིང་)གཏེར་ཙེ་གསལ་ཏང་ལ་ཕྱག་འཚལ་ལོ། །སྐུའི་ལྷ་འོད་ནམ་ཕྱོ་གསལ་ལ་
ཕྱག་འཚལ་ལོ། །སྐུའི་ལྷ་ནམ་མཐིང་སྐྱོད་ལ་ཕྱག་འཚལ་ལོ། །སྐུའི་ལྷ་ནམ་རྒྱལ་ཐང་པོ་ལ་ཕྱག་འཚལ་ལོ། །ཡེ་ཤེས་ཀྱི་ལྷ་གཤེན་ལྷ་འོད་དཀར་གྱི་གསུང་གི་ཐུགས་

རྗེ་ལས་བསྐྱེད་པའི། བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་སྟེང་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །གསུང་གི་ལྷ་གཏིང་གཙུག་དཔག་མེད་ལ་
ཕྱག་འཚལ་ལོ། །གསུང་གི་ལྷ་དབུ་ཆེན་རིག་རྒྱལ་ལ་ཕྱག་འཚལ་ལོ། །གསུང་གི་ལྷ་ལེགས་དང་འོད་མུ་རྒྱས་ལ་ཕྱག་འཚལ་ལོ། །གསུང་གི་ལྷ་ཁྲི་(ནམ་སངས་སྐྱོལ་པོ་)གནམ་སྐྱོང་མོ་
ལ་ཕྱག་འཚལ་ལོ། །གསུང་གི་ལྷ་ནམ་གཏིང་ཤག་དྲང་རྗེ་ལ་ཕྱག་འཚལ་ལོ། །ཡེ་ཤེས་ཀྱི་ལྷ་གཤེན་ལྷ་འོད་དཀར་གྱི་ཐུགས་ཀྱི་ཐུགས་རྗེ་ལས་བསྐྱེད་པའི། བདེ་བར་གཤེགས་པ་
མི་མཇེད་ཀྱི་འཇིག་རྟེན་གྱི་སྟེང་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཐུགས་ཀྱི་ལྷ་ཤངས་ལྷ་སྤྲོ་མུ་ནམ་ལ་ཕྱག་འཚལ་ལོ། །ཐུགས་ཀྱི་ལྷ་ཧ་
མུ་རམ་ཨ་ཕྱོད་ལ་ཕྱག་འཚལ་ལོ། །ཐུགས་ཀྱི་ལྷ་ཏིང་རུམ་(ར་)རྦངས་ཤེས་བཞིན་ལ་ཕྱག་འཚལ་ལོ། །ཐུགས་ཀྱི་ལྷ་འོད་དཀར་འགྱེད་ཤོང་མེད་ལ་ཕྱག་འཚལ་ལོ། །ཐུགས་
ཀྱི་ལྷ་རྒོད་གསས་མཁའ་རྗེ་འོད་(ཡུག་)འཁྱུག་ལ་ཕྱག་འཚལ་ལོ། །ཡེ་ཤེས་ཀྱི་ལྷ་གཤེན་ལྷ་འོད་དཀར་གྱི་ཡོན་ཏན་གྱི་ཐུགས་རྗེ་ལས་བསྐྱེད་པའི། བདེ་བར་གཤེགས་པ་མི་མཇེད་

ཀྱི་འཇིག་རྟེན་གྱི་སྟེང་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཡོན་ཏན་གྱི་ལྷ་གར་མ་འོད་སྐྱོང་ལ་ཕྱག་འཚལ་ལོ། །ཡོན་ཏན་གྱི་ལྷ་ཁྱུང་
ཐོག་ཀློང་གདལ་ལ་ཕྱག་འཚལ་ལོ། །ཡོན་ཏན་གྱི་ལྷ་བླ་རྗེ་མཁའ་གསལ་ལ་ཕྱག་འཚལ་ལོ། །ཡོན་ཏན་གྱི་མུ་ཁྱུང་རྩེ་སྤྲོ་ལ་ཕྱག་འཚལ་ལོ། །ཡོན་ཏན་གྱི་ལྷ་མུ་
རུ་གཏིང་ཐོགས་ལ་ཕྱག་འཚལ་ལོ། །ཡེ་ཤེས་ཀྱི་ལྷ་གཤེན་ལྷ་འོད་དཀར་གྱི་ཕྲིན་ལས་ཀྱི་ཐུགས་རྗེ་ལས་བསྐྱེད་པའི། བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་སྟེང་
ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཕྲིན་ལས་ཀྱི་ལྷ་གཡུ་རྒྱལ་དཔག་མེད་ལ་ཕྱག་འཚལ་ལོ། །ཕྲིན་ལས་ཀྱི་ལྷ་ལེགས་ཏང་ཕོད་རུམ་ལ་ཕྱག་འཚལ་
ལོ། །ཕྲིན་ལས་ཀྱི་ལྷ་འོད་གཤེན་སྒྲོན་(གསལ་)གསལ་ལ་ཕྱག་འཚལ་ལོ། །ཕྲིན་ལས་ཀྱི་ལྷ་མཉན་རུམ་ཟེར་བཏང་ལ་ཕྱག་འཚལ་ལོ། །ཕྲིན་ལས་ཀྱི་ལྷ་སྟོབས་ཆེན་འོད་འཕྲོ་
ལ་ཕྱག་འཚལ་ལོ། །ཐབས་ཀྱི་མཆོག་སྲིད་པ་སངས་པོ་འབུམ་ཁྲི་ནི། །སྐུ་མདོག་དངུལ་གྱི་སྙིང་པོ་འདྲ། །རྒྱན་དང་ཆ་ལུགས་གཞལ་ཡས་ཁང༌། །དངུལ་ལ་དངུལ་གྱི་འོད་ཀྱིས་

རབ་ཏུ་མཛེས་པར་བརྒྱན། །ཕྱག་མཚན་རིན་པོ་ཆེའི་རྒྱལ་མཚན་བསྣམས། །རིན་པོ་ཆེ་ལྟར་བཀྲ་བ་ཡི། །རླབས་ཆེན་བྱ་ཁྱུང་གཉིས་ཀྱི་གདན་ལ་བཞུགས། །སྤྲུལ་པས་སྲིད་
ནས་འགྲོ་བའི་དོན་མཛད་པ། །སངས་པོ་འབུམ་ཁྲིའི་སྐུ་ལ་ཕྱག་འཚལ་ལོ། །སྐུའི་སྲིད་པ་འཕྲུལ་རྗེ་གསལ་འོད་ནམ་ལ་ཕྱག་འཚལ་ལོ། །ཐབས་ཀྱི་མཆོག་སྲིད་པ་
སངས་པོ་འབུམ་ཁྲིའི་སྐུའི་སྤྲུལ་པ་ལས་སྲིད་པའི་བདེ་བར་གཤེགས་པ། །མི་མཇེད་ཀྱི་འཇིག་རྟེན་གྱི་སྟེང་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །སྐུའི་སྲིད་པ་
མུ་རུ་(འབུམ་)གུད་མཁའ་རྗེ་ལ་ཕྱག་འཚལ་ལོ། །སྐུའི་སྲིད་པ་གནམ་དབང་རྒྱལ་སྤྲོ་ལ་ཕྱག་འཚལ་ལོ། །སྐུའི་སྲིད་པ་རྡུལ་ཤུགས་བསྐྱེད་མི་ཆགས་ལ་ཕྱག་འཚལ་ལོ། །
སྐུའི་སྲིད་པ་མི་གཡོ་དཔག་ཆེ་ཕྱག་འཚལ་ལོ། །ཐབས་ཀྱི་མཆོག་སྲིད་པ་སངས་པོ་འབུམ་ཁྲིའི། གསུང་གི་སྤྲུལ་པ་ལས་སྲིད་པའི་བདེ་བར་གཤེགས་པ། །མི་མཇེད་ཀྱི་
འཇིག་རྟེན་གྱི་སྟེང་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །གསུང་གི་སྲིད་པ་གུང་ཁྲི་འདོ་རུམ་སྤྲོ་ལ་ཕྱག་འཚལ་ལོ། །གསུང་གི་སྲིད་པ་ཡེ་ལྡན་འབར་ཕྱོད་

ལ་ཕྱག་འཚལ་ལོ། །གསུང་གི་སྲིད་པ་བཙན་པ་སྐྱེ་དཔག་མེད་ལ་ཕྱག་འཚལ་ལོ། །གསུང་གི་སྲིད་པ་ཁྲི་གུང་མུ་རོང་ཁྱབ་ལ་ཕྱག་འཚལ་ལོ། །གསུང་གི་
སྲིད་པ་མུ་ལ་འོད་དཀར་དང་ལ་ཕྱག་འཚལ་ལོ། །ཐབས་ཀྱི་མཆོག་སྲིད་པ་སངས་པོ་འབུམ་ཁྲིའི། །ཐུགས་ཀྱི་སྤྲུལ་པ་ལས་སྲིད་པའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་
སྟེང་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཐུགས་ཀྱི་སྲིད་པ་མི་གཡོ་ཆ་ལ་མཉམ་ལ་ཕྱག་འཚལ་ལོ། །ཐུགས་ཀྱི་སྲིད་པ་མི་ཡེངས་ངང་དང་ལྡན་ལ་
ཕྱག་འཚལ་ལོ། །ཐུགས་ཀྱི་སྲིད་པ་མུ་ཧ་ལ་བརྟེན་རྒྱས་ལ་ཕྱག་འཚལ་ལོ། །ཐུགས་ཀྱི་སྲིད་པ་གཡུང་དྲུང་རྒྱན་བཀོད་ལ་ཕྱག་འཚལ་ལོ། །ཐུགས་ཀྱི་སྲིད་པ་འཁོར་མོ་
རྗེས་འཁོར་ཡུལ་ལ་ཕྱག་འཚལ་ལོ། །ཐབས་ཀྱི་མཆོག་སྲིད་པ་སངས་པོ་འབུམ་ཁྲིའི་ཡོན་ཏན་གྱི་སྤྲུལ་པ་ལས་སྲིད་པའི། བདེ་བར་གཤེགས་པ་མི་མཇེད་ཀྱི་འཇིག་རྟེན་
གྱི་སྟེང་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཡོན་ཏན་གྱི་སྲིད་པ་གར་སྤྲོས་འོད་རྒྱས་ལ་ཕྱག་འཚལ་ལོ། །ཡོན་ཏན་གྱི་སྲིད་པ་ཁྲི་རུམ་འོད་དཔག་

མེད་ཕྱག་འཚལ་ལོ། །ཡོན་ཏན་གྱི་སྲིད་པ་འདུན་པ་སྐྱེད་སྒ་བར་རྒྱན་ལ་ཕྱག་འཚལ་ལོ། །ཡོན་ཏན་གྱི་སྲིད་པ་འབྲུག་ཆ་སྒྲ་དིར་བ་ལ་ཕྱག་འཚལ་ལོ། །ཡོན་ཏན་གྱི་སྲིད་པ་ཚ་བ་
གཏིང་དཔག་མེད་ལ་ཕྱག་འཚལ་ལོ། །ཐབས་ཀྱི་མཆོག་སྲིད་པ་སངས་པོ་འབུམ་ཁྲིའི་ཕྲིན་ལས་ཀྱི་སྤྲུལ་པ་ལས་སྲིད་པའི། བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་སྟེང་
ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཕྲིན་ལས་ཀྱི་སྲིད་པ་ཡང་ཁྲི་སངས་གསལ་ལ་ཕྱག་འཚལ་ལོ། །ཕྲིན་ལས་ཀྱི་སྲིད་པ་ཤེས་ཐོག་གསལ་ཏང་ལ་
ཕྱག་འཚལ་ལོ། །ཕྲིན་ལས་ཀྱི་སྲིད་པ་འོད་ནམ་སྐྱེད་མོ་ལ་ཕྱག་འཚལ་ལོ། །ཕྲིན་ལས་ཀྱི་སྲིད་པ་ལྟ་རྨང་རྗེ་དིང་མུར་(རུམ་)ལ་ཕྱག་འཚལ་ལོ། །ཕྲིན་ལས་ཀྱི་སྲིད་པ་འབྲིང་
ནམ་དྲག་གསལ་ཏང་ལ་ཕྱག་འཚལ་ལོ། །ཤེས་རབ་ཀྱི་ཕུལ་སྟོན་པ་གཤེན་རབ་མི་བོ་ནི་སྐུ་མདོག་རིན་པོ་ཆེ་ལྟར་བཀྲ་བ་ཡི། །རྒྱན་དང་ཆ་ལུགས་གཞལ་ཡས་ཁང༌། །རིན་
པོ་ཆེ་ལ་རིན་པོ་ཆེའི་འོད་ཀྱིས་རབ་ཏུ་མཛེས་པར་བརྒྱན། །ཕྱག་མཚན་གསེར་གྱི་ཕྱག་(ཆག་)ཤིང་བསྣམས། །རིན་པོ་ཆེ་ལྟར་བཀྲ་བ་ཡི་འཁོར་ལོ་དགུ་བརྩེགས་ཁྲི་ལ་བཞུགས། །

འོད་ཟེར་བཀྱེ་ནས་འགྲོ་བའི་དོན་མཛད་པ། །གཤེན་རབ་མི་བོའི་སྐུ་ལ་ཕྱག་འཚལ་ལོ། །གཤེན་རབ་ཀྱི་ཕུལ་སྟོན་པ་གཤེན་རབ་མི་བོའི་སྐུའི་འོད་ཟེར་ལས་བཀྱེ་
བའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་སྟེང་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །སྐུའི་གཤེན་ཁ་རྗེ་འོད་དཀར་ལ་ཕྱག་འཚལ་ལོ། །སྐུའི་གཤེན་
གསང་ལེ་གྱེར་མངས་ལ་ཕྱག་འཚལ་ལོ། །སྐུའི་གཤེན་གནམ་ཏིང་སྒྲ་རུམ་ལ་ཕྱག་འཚལ་ལོ། །སྐུའི་གཤེན་ཟླ་གསང་ཐིག་ནམ་ལ་ཕྱག་འཚལ་ལོ། །སྐུའི་གཤེན་དྲི་གདལ་ཀུན་
སྙོམས་ལ་ཕྱག་འཚལ་ལོ། །ཤེས་རབ་ཀྱི་ཕུལ་སྟོན་པ་གཤེན་རབ་མི་བོའི་གསུང་གི་འོད་ཟེར་ལས་བཀྱེ་བའི། བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་སྟེང་ཕྱོགས་ན། །
ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །གསུང་གི་གཤེན་ཡངས་པར་དོན་བཀྲ་ལ་ཕྱག་འཚལ་ལོ། །གསུང་གི་གཤེན་ཐིབས་པར་བྱིན་གཏིབས་ལ་ཕྱག་འཚལ་ལོ། །གསུང་
གི་གཤེན་གསལ་བར་འོད་འཁྱུག་ལ་ཕྱག་འཚལ་ལོ། །གསུང་གི་གཤེན་བདེར་གཤེགས་དོན་སྟོན་ལ་ཕྱག་འཚལ་ལོ། །གསུང་གི་གཤེན་སྐྱོད་པའི་ཐོགས་མདེ་ལ་ཕྱག་འཚལ་ལོ། །

ཤེས་རབ་ཀྱི་ཕུལ་སྟོན་པ་གཤེན་རབ་མི་བོའི། །ཐུགས་ཀྱི་འོད་ཟེར་ལས་བཀྱེ་བའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་སྟེང་ཕྱོགས་ན། ཐུགས་རྗེ་ཐབས་ཀྱིས་འགྲོ་བའི་དོན་
མཛད་པ། །ཐུགས་ཀྱི་གཤེན་མུ་ལ་རྒྱལ་རྒྱ་ཆོད་ལ་ཕྱག་འཚལ་ལོ། །ཐུགས་ཀྱི་གཤེན་འོད་ནམ་ཤངས་འཕྲུལ་རྗེ་ལ་ཕྱག་འཚལ་ལོ། །ཐུགས་ཀྱི་གཤེན་མཁའ་བདལ་
ཡུགས་འོད་རམ་ལ་ཕྱག་འཚལ་ལོ། །ཐུགས་ཀྱི་གཤེན་སངས་ཐིག་ཁྲི་རྒྱལ་འདེབས་ལ་ཕྱག་འཚལ་ལོ། །ཐུགས་ཀྱི་གཤེན་མུ་ཁྱུང་རླབས་གོང་གཅོད་ལ་ཕྱག་འཚལ་ལོ། །
ཤེས་རབ་ཀྱི་ཕུལ་སྟོན་པ་གཤེན་རབ་མི་བོའི། །ཡོན་ཏན་གྱི་འོད་ཟེར་ལས་བཀྱེ་བའི། བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་སྟེང་ཕྱོགས་ན། །ཐུགས་རྗེ་ཐབས་ཀྱིས་འགྲོ་
བའི་དོན་མཛད་པ། ཡོན་ཏན་གྱི་གཤེན་(ཡུགས་)ཡངས་པ་ཁྱབ་ཆེན་ལ་ཕྱག་འཚལ་ལོ། །ཡོན་ཏན་གྱི་གཤེན་དབལ་པོ་ངར་དྲག་ལ་ཕྱག་འཚལ་ལོ། །ཡོན་ཏན་གྱི་གཤེན་མུན་པའི་
ཁྲི་སེལ་ལ་ཕྱག་འཚལ་ལོ། །ཡོན་ཏན་གྱི་གཤེན་གཉེར་པའི་ཡིད་ཧོས་ལེགས་ལ་ཕྱག་འཚལ་ལོ། །ཡོན་ཏན་གྱི་གཤེན་གཏིང་དཔག་གི་མཚམས་འབྱེད་ལ་ཕྱག་འཚལ་

ཤེས་རབ་ཀྱི་ཕུལ་སྟོན་པ་གཤེན་རབ་མི་བོའི། །ཕྲིན་ལས་ཀྱི་འོད་ཟེར་ལས་བཀྱེ་བའི། བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་སྟེང་ཕྱོགས་ན། །ཐུགས་
རྗེ་ཐབས་ཀྱིས་འགྲོ་བའི་དོན་མཛད་པ། །ཕྲིན་ལས་ཀྱི་གཤེན་སྤྲོ་བསྡུ་འོད་རུམ་རྩེ་ལ་ཕྱག་འཚལ་ལོ། །ཕྲིན་ལས་ཀྱི་གཤེན་ཁྱབ་ཡངས་ཀློང་དག་མཁའ་ལ་ཕྱག་འཚལ་ལོ། །
ཕྲིན་ལས་ཀྱི་གཤེན་བཀྲག་གསལ་གཟི་བརྗིད་འོད་བཏང་ལ་ཕྱག་འཚལ་ལོ། །ཕྲིན་ལས་ཀྱི་གཤེན་གཏིང་ཙུགས་བྲོད་རོལ་པ་ལ་ཕྱག་འཚལ་ལོ། །ཕྲིན་ལས་ཀྱི་གཤེན་ལེགས་
པའི་རྒྱན་ཐིག་ལེ་ལ་ཕྱག་འཚལ་ལོ། །དེ་ལྟར་སྟེང་ཕྱོགས་ཀྱི་བདེ་བར་གཤེགས་པ་བརྒྱ་ལ་ཕྱག་འཚལ་ལོ། །དེ་ནས་ཡང་གཤེན་རབ་ཀྱིས་བཀའ་སྩལ་པ། ངས་འདུལ་བའི་མི་
མཇེད་ཀྱི་འཇིག་རྟེན་ཕར་འདས་པའི་སྟེང་ཕྱོགས་ན་ངས་ཀྱང་སྟོན་པ་མི་བྱེད་དེ། འཇིག་རྟེན་གྱི་ཁམས་ཀྱིས་མི་ཁྱབ་སྟེ་གྲངས་མང་ངོ་། །སེམས་ཅན་གྱི་ལས་ཀྱང་བསམ་གྱིས་མི་ཁྱབ་
སྟེ་གྲངས་མང་ངོ་། །སྟོན་པའི་བཀའ་ཡང་བསམ་གྱིས་མི་ཁྱབ་སྟེ་གྲངས་མང་ངོ་། །དེ་ལྟར་སྟེང་ཕྱོགས་ཀྱི་ཁམས་གངྒའི་ཀླུང་གི་བྱེ་མ་སྙེད་ཙམ་དུ་གྲངས་མང་བ་ན་ཞུགས་པའི་བདེ་བར

གཤེགས་པ་ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། གཅིག་ལ་ཕྱག་འཚལ་ལོ། །བཅུ་ལ་ཕྱག་འཚལ་ལོ། །བརྒྱ་ལ་ཕྱག་འཚལ་ལོ། །སྟོང་ལ་ཕྱག་འཚལ་ལོ། །ཁྲི་ལ་
ཕྱག་འཚལ་ལོ། །འབུམ་ལ་ཕྱག་འཚལ་ལོ། །ས་ཡ་ལ་ཕྱག་འཚལ་ལོ། །བྱེ་བ་ལ་ཕྱག་འཚལ་ལོ། །དུང་ཕྱུར་ལ་ཕྱག་འཚལ་ལོ། །ཁྲག་ཁྲིག་ལ་ཕྱག་འཚལ་ལོ། །དེ་ལྟར་
ཤིན་ཏུ་གྲངས་མང་བའི་བདེ་བར་གཤེགས་པ་བསམ་གྱིས་མི་ཁྱབ་པ་ལ་ཕྱག་འཚལ་ལོ། །དེ་ལྟར་མི་མཇེད་ཀྱི་འཇིག་རྟེན་གྱི་སྟེང་ཕྱོགས་ན་བཞུགས་པའི་བདེ་བར་གཤེགས་པའི་མཚན་
བརྗོད་པ་དང༌། མི་མཇེད་ཀྱི་འཇིག་རྟེན་ཕར་འདས་ན་འཇིག་རྟེན་གྱི་ཁམས་བསམ་གྱིས་མི་ཁྱབ་པ་ན། བདེ་བར་གཤེགས་པ་མཚན་བརྗོད་ཀྱིས་མི་ལང་བ་རྣམས་ལ། སེམས་ཅན་གང་
ཞིག་མོས་པ་བསྐྱེད་ཏེ། ཕྱག་འཚལ་མཆོད་པ་བྱས་ནས། རྒྱུན་ཏུ་མ་བརྗེད་ཡི་དམ་བྱས་གྱུར་ན། ཡུན་དུ་མི་ཐོགས་འཕྲལ་ལ་སྒྲིབ་པ་འབྱང༌ངོ་། །དེ་སྐད་ཅེས་གཤེན་རབ་ཀྱིས་བཀའ་
སྩལ་ཏོ། །དེ་ནས་ཡང་གཤེན་རབ་ཀྱིས་ཐལ་སྦྱར་གྱི་ཕྱག་རྒྱ་ཐུགས་གར་གཏད་ནས། ཞལ་ནས་སྔགས་བསྒྲགས་ནས་བརྗོད་པ། ཨ་དཀར་ཨ་རྨད་དུ་ཏྲི་སུ་ནག་པོ་ཞི་ཞི་མལ་

མལ། སྔགས་དེ་སྐད་ཅེས་བརྗོད་པས། འདོད་པ་རྣམ་པ་ལྔའི་ཡར་སྟགས་རྣམས། སྙིང་རྗེའི་མགྲོན་རིས་དྲུག་གི་སེམས་ཅན་རྣམས་ལ། ཇི་ལྟར་འདོད་པར་བྱིན་
གྱིས་བརླབས་ཀྱིན། སྤྲུལ་པ་མཛད་ནས་ཞལ་ནས་སྨོན་ལམ་བཏབ་པ། འདོད་པ་ལྔའི་ཡར་སྟགས་རྣམས། །སྙིང་རྗེའི་མགྲོན་གྱི་རིས་དྲུག་སེམས་ཅན་ལ། །ཅི་འདོད་ཡིད་བཞིན་སྤྲུལ་པ་
ཡིས། །དགོས་འདོད་རེ་བ་བསྐང་པར་ཤོག །བདག་གི་བྱིན་རླབས་སྤྲུལ་པ་དང༌། །བདེར་གཤེགས་བརྒྱ་ཡི་ཐུགས་རྗེ་ཡིས། །དམྱལ་བའི་གནས་སུ་ཕྱིན་པར་ཤོག །ཚ་གྲང་སྡུག་
བསྔལ་ཞི་བར་ཤོག །བླ་མེད་གོ་འཕང་ཐོབ་པར་ཤོག །ཡི་དྭགས་གནས་སུ་ཕྱིན་པར་ཤོག །བཀྲེས་སྐོམ་སྡུག་བསྔལ་ཞི་བར་ཤོག །བླ་མེད་གོ་འཕང་ཐོབ་པར་ཤོག །བྱོལ་སོང་གནས་
སུ་ཕྱིན་པར་ཤོག །གླེན་ལྐུགས་སྡུག་བསྔལ་ཞི་བར་ཤོག །མིའི་གནས་སུ་ཕྱིན་པར་ཤོག །འདོད་པའི་སྡུག་བསྔལ་ཞི་བར་ཤོག །བླ་མེད་གོ་འཕང་ཐོབ་པར་ཤོག །ལྷ་མིན་གནས་སུ་
ཕྱིན་པར་ཤོག །འཐབ་རྩོད་སྡུག་བསྔལ་ཞི་བར་ཤོག །བླ་མེད་གོ་འཕང་ཐོབ་པར་ཤོག །ལྷ་ཡི་གནས་སུ་ཕྱིན་པར་ཤོག །འཕམ་ལྟུང་སྡུག་བསྔལ་ཞི་བར་ཤོག །བླ་མེད་གོ་འཕང་

ཐོབ་པར་ཤོག །གཤེན་རབ་ཀྱིས་དེ་སྐད་ཅེས་བཀའ་སྩལ་པ། ཡོན་བདག་རྣམས་ཀྱིས་འདོད་པ་ལྔའི་ཡར་སྟགས་རྣམས། མཚན་བྱང་ལ་བསྐོར་ནས་ཕྱོགས་བཞིར་བཏང་བས། འཇིག་རྟེན་
གྱི་ཁམས་ཀྱང་གཡོའོ། །རབ་ཏུ་གཡོའོ། །འགུལ་ལོ་རབ་ཏུ་འགུལ་ལོ། །འུར་རོ་རབ་ཏུ་འུར་རོ། །ཐུག་གོ་རབ་ཏུ་ཐུག་གོ། །ཆེམ་མོ་རབ་ཏུ་ཆེམ་མོ། །ནམ་མཁའ་ལས་ཀྱང་འོད་གསལ་
ལོ་མང་པོ་ཤར་རོ། །ས་གཞི་ལས་ཀྱང་མཛེས་པའི་མེ་ཏོག་སྣ་ཚོགས་སྐྱེས་སོ། །ཕྱོགས་བཅུ་འཇིག་རྟེན་ཀུན་ནས་ཀྱང་སྒྲ་སྙན་པ་མང་དུ་གྲགས་སོ། །དེ་ལ་སེམས་ཅན་ཀུན་ཀྱང་
རབ་ཏུ་རྟོག་པ་སྐྱེས་སོ། །དེའི་ཚེ་དེའི་དུས་ན། རྒྱལ་བུ་ཁྲི་ཤང་གི་ཕ་རྒྱལ་པོ་ཁྲི་འོད་དམྱལ་བ་ཆུ་བུར་ཅན་དུ་སྐྱེས་བ་དང༌། དམག་མི་སུམ་བརྒྱ་དང༌། མི་མཇེད་ཀྱི་འཇིག་རྟེན་
གྱི་སྟེང་ཕྱོགས་ན་གནས་པའི་འགྲོ་བ་རིས་དྲུག་གི་སེམས་ཅན་དང༌། དེ་ཡར་འདས་པའི་མར་སྐྱེ་ཁ་མ་ལ་ཤིན་ཏུ་གྲངས་མང་བ་སྟེང་ཕྱོགས་ཀྱི་འཇིག་རྟེན་སྟོང་པ་ཙམ་ཞིག །ཕུང་
པོ་རྡུལ་ཕྲ་རབ་ཏུ་སྐད་ཅིག་མ་གཅིག་ལ་ལྷགས་ནས། ནམ་མཁའ་ལ་གཞའ་ཚོན་གྱི་འོད་དུ་འཕྲོས་ཏེ་སངས་རྒྱས་སོང་ངོ༌། །དེ་ལ་སྤྲོ་བ་སྐྱེས་ནས་སླད་ན་ལུས་པ་རྣམས་ཀྱིས་

ཡང་ལྡན་པ་རྣམ་པ་ལྔའི་ཡར་སྟགས་རིམ་པས་བཏེག་ནས། ཁྱེའུ་ཆུང་མཚན་དང་ལྡན་པ་བཞི་ཡིས་སྣ་དྲངས་ཏེ། སྙིང་པོ་རྣམ་རིམ་པར་བཟླས་ཤིང་མཆོད་པ་
ཕུལ་ནས། དེའི་ཡོན་ཏན་གྱིས་བྲན་ཕྲུག་ཁྲི་ཤེས་ཀྱི་ཕ་མུ་འབར་ཧ་དེ། དམྱལ་བའི་ཡུལ་བཤའ་གཏུབ་སྦྱོང་བའི་འཇིག་རྟེན་དུ་སྐྱེས་པ་དང༌། དམག་མི་སུམ་བརྒྱས་བདེ་བར་
གཤེགས་པ་བཞིའི་ཞལ་མངོན་སུམ་དུ་མཐོང་ངོ༌། །སྟོན་པ་གཤེན་རབ་ཀྱིས། ཡང་བདེ་བར་གཤེགས་པ་མཚན་བརྗོད་དོ། །འཁོར་སླད་ན་ལུས་པ་རྣམས་ཀྱིས་མཚན་ཕྱག་
རེ་རེ་བཙལ་ལོ། །དབྱིངས་ཀྱི་ཡུལ་ས་ཏྲིག་ཨེར་སངས་ནི་སྐུ་མདོག་གསེར་གྱི་སྙིང་པོ་འདྲ། །རྒྱན་དང་ཆ་ལུགས་གཞལ་ཡས་ཁང༌། །གསེར་ལ་གསེར་གྱི་འོད་ཀྱིས་རབ་ཏུ་མཛེས་པར་
བརྒྱན། །ཕྱག་མཚན་གཡས་ན་གསེར་གྱི་ཡི་གེ་དཔའ་བོ་འབྲུ་ལྔ་བསྣམས། །གཡོན་ན་སྣང་གསལ་གསེར་གྱི་མེ་ལོང་བསྣམས། །རིན་པོ་ཆེ་ལྟར་བཀྲ་བ་ཡི། །རྩལ་ཆེན་
སེང་གེ་གཉིས་ཀྱི་གདན་ལ་བཞུགས། །བྱིན་གྱིས་བརླབས་ཀྱིས་འགྲོ་བའི་དོན་མཛད་པ། །ས་ཏྲིགས་ཨེར་སངས་སྐུ་ལ་ཕྱག་འཚལ་ལོ། །དབྱིངས་ཀྱི་ཡུམ་ས་ཏྲིག་ཨེར་སངས་ཀྱི་སྐུའི་

བྱིན་རླབས་ལས་བྱུང་བའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་བྱང་ཤར་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །སྐུའི་ལྷ་མོ་ཁྱབ་ཡངས་མཐར་དག་སྐྱོང་ལ་ཕྱག་
འཚལ་ལོ། །སྐུའི་ལྷ་མོ་ཟེར་གསལ་བདལ་འོད་འཕྲོ་ལ་ཕྱག་འཚལ་ལོ། །སྐུའི་ལྷ་མོ་གཟི་བྱིན་ཡེ་འབྱམས་ཀློང་ལ་ཕྱག་འཚལ་ལོ། །སྐུའི་ལྷ་མོ་འོད་ནམ་འཕྲུལ་འཕང་
(སྟོན་)བསྣོལ་ལ་ཕྱག་འཚལ་ལོ། །སྐུའི་ལྷ་མོ་དིང་རུམ་གདལ་ཁྱབ་མཁའ་ལ་ཕྱག་འཚལ་ལོ། །དབྱིངས་ཀྱི་ཡུམ་ས་ཏྲིག་ཨེར་སངས་ཀྱི་གསུང་གི་བྱིན་རླབས་ལས་བྱུང་བའི་བདེ་བར་གཤེགས་
པ་མི་མཇེད་ཀྱི་འཇིག་རྟེན་གྱི་བྱང་ཤར་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །གསུང་གི་ལྷ་མོ་རྒྱལ་བྱེད་ཐར་ལམ་སྟོན་ལ་ཕྱག་འཚལ་ལོ། །གསུང་གི་ལྷ་མོ་བྱུང་རྒྱལ་
ཡེ་ཤེས་ཀློང་ལ་ཕྱག་འཚལ་ལོ། །གསུང་གི་ལྷ་མོ་མི་འགྱུར་བཀའ་ཐིག་འགྱེད་ལ་ཕྱག་འཚལ་ལོ། །གསུང་གི་ལྷ་མོ་རྒྱས་འདེབས་གཡུང་དྲུང་བསྟན་ལ་ཕྱག་འཚལ་ལོ། །གསུང་གི་
ལྷ་མོ་རྒྱ་ཆེ་མཐའ་ཡས་ཁྱབ་ལ་ཕྱག་འཚལ་ལོ། །དབྱིངས་ཀྱི་ཡུམ་ས་ཏྲིག་ཨེར་སངས་ཀྱི་ཐུགས་ཀྱི་བྱིན་རླབས་ལས་བྱུང་བའི་བདེ་བར་གཤེགས་པ་མི་མཇེད་ཀྱི་འཇིག་རྟེན་

གྱི་བྱང་ཤར་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཐུགས་ཀྱི་ལྷ་མོ་མི་(ལྡོག་)གཡོ་བརྟེན་བྱེད་མ་ལ་ཕྱག་འཚལ་ལོ། །ཐུགས་ཀྱི་ལྷ་མོ་གྲུབ་རྟགས་
མི་འགྱུར་མ་ལ་ཕྱག་འཚལ་ལོ། །ཐུགས་ཀྱི་ལྷ་མོ་སྐྱེ་མེད་གདོད་ནས་དག་ལ་ཕྱག་འཚལ་ལོ། །ཐུགས་ཀྱི་ལྷ་མོ་མི་འགག་ཐུགས་རྗེའི་རྒྱུན་ལ་ཕྱག་འཚལ་ལོ། །ཐུགས་ཀྱི་ལྷ་
མོ་ཁྱབ་གདལ་(འཁོར་བ་སྒྲོལ་)འཁོར་ལོ་སྐོར་ལ་ཕྱག་འཚལ་ལོ། །དབྱིངས་ཀྱི་ཡུམ་ས་ཏྲིག་ཨེར་སངས་ཀྱི་ཡོན་ཏན་གྱི་བྱིན་རླབས་ལས་བྱུང་བའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་བྱང་ཤར་ན། །
ཐུགས་རྗེ་ཐབས་ཀྱིས་དོན་མཛད་པ། །ཡོན་ཏན་གྱི་ལྷ་མོ་མཐུ་ལྡན་བདུད་ཚོགས་འཇོམས་ལ་ཕྱག་འཚལ་ལོ། །ཡོན་ཏན་གྱི་ལྷ་མོ་སྟོབས་ཀྱིས་འཁོར་བ་སྒྲོལ་ལ་ཕྱག་
འཚལ་ལོ། །ཡོན་ཏན་གྱི་ལྷ་མོ་སྐྱེ་བར་གཡུང་དྲུང་སྐྱེད་ལ་ཕྱག་འཚལ་ལོ། །ཡོན་ཏན་གྱི་ལྷ་མོ་རྒྱུ་བཞི་སྒྱུ་མ་སྟོན་ལ་ཕྱག་འཚལ་ལོ། །ཡོན་ཏན་གྱི་ལྷ་མོ་སྐུ་གསུམ་
གྱི་འབྲས་བུ་སྐྱེད་ལ་ཕྱག་འཚལ་ལོ། །དབྱིངས་ཀྱི་ཡུམ་ས་ཏྲིག་ཨེར་སངས་ཀྱི་ཕྲིན་ལས་ཀྱི་བྱིན་རླབས་ལས་བྱུང་བའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་བྱང་

ཤར་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཕྲིན་ལས་ཀྱི་ལྷ་མོ་མི་གཡོ་ཐུགས་མཐར་སྒྲོལ་ལ་ཕྱག་འཚལ་ལོ། །ཕྲིན་ལས་ཀྱི་ལྷ་མོ་མྱ་ངན་གྱི་གཞི་སྤོང་
མ་ལ་ཕྱག་འཚལ་ལོ། །ཕྲིན་ལས་ཀྱི་ལྷ་མོ་བཀའ་ཡིས་ངེས་དོན་སྟོན་ལ་ཕྱག་འཚལ་ལོ། །ཕྲིན་ལས་ཀྱི་ལྷ་མོ་སྐུ་བརྗིད་ཞི་ཁྲོ་མ་ལ་ཕྱག་འཚལ་ལོ། །ཕྲིན་ལས་
ཀྱི་ལྷ་མོ་དཔག་མེད་ཡོན་ཏན་འབྱུང་ལ་ཕྱག་འཚལ་ལོ། །ཡེ་ཤེས་ཀྱི་ལྷ་གཤེན་ལྷ་འོད་དཀར་ནི་སྐུ་མདོག་ཤེལ་གྱི་སྙིང་པོ་འདྲ། །རྒྱན་དང་ཆ་ལུགས་གཞལ་ཡས་ཁང༌། །ཤེལ་
ལ་ཤེལ་གྱི་འོད་གྱིས་རབ་ཏུ་མཛེས་པར་བརྒྱན། །ཕྱག་མཚན་ཐུགས་རྗེས་འདྲེན་པའི་ལྕགས་ཀྱུ་བསྣམས། །རིན་པོ་ཆེ་ལྟར་བཀྲ་བ་ཡི་སྟོབས་ཆེན་གླང་པོ་གཉིས་ཀྱི་གདན་
ལ་བཞུགས། །ཐུགས་རྗེ་བསྐྱེད་ནས་འགྲོ་བའི་དོན་མཛད་པ། །གཤེན་ལྷ་འོད་དཀར་སྐུ་ལ་ཕྱག་འཚལ་ལོ། །ཡེ་ཤེས་ཀྱི་ལྷ་གཤེན་ལྷ་འོད་དཀར་གྱི་སྐུའི་ཐུགས་རྗེ་ལས་
བསྐྱེད་པའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་བྱང་ཤར་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །སྐུའི་ལྷ་དབྱིངས་རུམ་སྟོབས་(ལྡན་)ཐང་ལ་ཕྱག་འཚལ་

ལོ། །སྐུའི་ལྷ་གནམ་བུ་རྩེ་རྒྱལ་འོད་ལ་ཕྱག་འཚལ་ལོ། །སྐུའི་ལྷ་འོད་ཁྱབ་གདལ་པ་ལ་ཕྱག་འཚལ་ལོ། །སྐུའི་ལྷ་མཐོང་དྲུག་ལེགས་ཐང་ལ་
ཕྱག་འཚལ་ལོ། །སྐུའི་ལྷ་སྟོབས་རྗེ་དྲང་དཀར་ལ་ཕྱག་འཚལ་ལོ། །ཡེ་ཤེས་ཀྱི་ལྷ་གཤེན་ལྷ་འོད་དཀར་གྱི་གསུང་གི་ཐུགས་རྗེ་ལས་བསྐྱེད་པའི་བདེ་བར་གཤེགས་པ་མི་མཇེད་ཀྱི་
འཇིག་རྟེན་གྱི་བྱང་ཤར་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །གསུང་གི་ལྷ་གནམ་ལ་མཁའ་དྲུག་ལ་ཕྱག་འཚལ་ལོ། །གསུང་གི་ལྷ་འོད་དྲུག་སྤྱི་ཕུད་ལ་ཕྱག་
འཚལ་ལོ། །གསུང་གི་ལྷ་སྒྲོན་མ་མངོན་དྲུག་ལ་ཕྱག་འཚལ་ལོ། །གསུང་གི་ལྷ་(མི་འབྱེད་)གསལ་བྱེད་འོད་(རམ་)རུམ་ལ་ཕྱག་འཚལ་ལོ། །གསུང་གི་ལྷ་གནམ་དྲུག་བསྐྱེད་པ་ལ་ཕྱག་འཚལ་
ལོ། །ཡེ་ཤེས་ཀྱི་ལྷ་གཤེན་ལྷ་འོད་དཀར་གྱི་ཐུགས་ཀྱི་ཐུགས་རྗེ་ལས་བསྐྱེད་པའི། བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་བྱང་ཤར་ན། །ཐུགས་རྗེ་ཐབས་ཀྱིས་འགྲོ་བའི་
དོན་མཛད་པ། །ཐུགས་ཀྱི་ལྷ་ཀློང་དཀའ་ཡོངས་དཔག་ལ་ཕྱག་འཚལ་ལོ། །ཐུགས་ཀྱི་ལྷ་དོན་ཆོད་མན་ངག་ངེས་ལ་ཕྱག་འཚལ་ལོ། །ཐུགས་ཀྱི་ལྷ་ངེས་ལུང་དོན་དུ་སྟོན་ལ་

ཕྱག་འཚལ་ལོ། །ཐུགས་ཀྱི་ལྷ་ཐིང་ནམ་རྒྱུད་དུ་སྟོན་ལ་ཕྱག་འཚལ་ལོ། །ཐུགས་ཀྱི་ལྷ་འབུམ་སྡེ་དོན་ངེས་ལ་ཕྱག་འཚལ་ལོ། །ཡེ་ཤེས་ཀྱི་ལྷ་གཤེན་ལྷ་འོད་དཀར་གྱི་ཡོན་
ཏན་གྱི་ཐུགས་རྗེ་ལས་བསྐྱེད་པའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་བྱང་ཤར་ན། ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཡོན་ཏན་གྱི་ལྷ་གཏིང་
དཔག་མཐའ་རྒྱས་ལ་ཕྱག་འཚལ་ལོ། །ཡོན་ཏན་གྱི་ལྷ་རིན་ཆེན་སྐལ་ལྡན་ལ་ཕྱག་འཚལ་ལོ། །ཡོན་ཏན་གྱི་ལྷ་གདེང་ཆེན་མཆོག་ལྡན་ལ་ཕྱག་འཚལ་ལོ། །ཡོན་
ཏན་གྱི་གདལ་ཆེན་ཀློང་ཡངས་ལ་ཕྱག་འཚལ་ལོ། །ཡོན་ཏན་གྱི་ལྷ་འབྱུང་རྒྱན་སྤྱི་གཙུག་ལ་ཕྱག་འཚལ་ལོ། །ཡེ་ཤེས་ཀྱི་ལྷ་གཤེན་ལྷ་འོད་དཀར་གྱི་ཕྲིན་ལས་ཀྱི་
ཐུགས་རྗེ་ལས་བསྐྱེད་པའི། བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་བྱང་ཤར་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཕྲིན་ལས་ཀྱི་ཞིང་ཁམས་ཀྱི་
དགེ་རྒྱས་བསྐྱེད་ལ་ཕྱག་འཚལ་ལོ། །ཕྲིན་ལས་ཀྱི་ལྷ་རྒོད་འབར་གྱི་རུམ་ཐོག་རྗེ་ལ་ཕྱག་འཚལ་ལོ། །ཕྲིན་ལས་ཀྱི་ལྷ་སྒྲ་དབྱངས་ཀྱི་གླིང་གྲགས་རྒྱལ་ལ་ཕྱག་

འཚལ་ལོ། །ཕྲིན་ལས་ཀྱི་ལྷ་ཐར་ལམ་མུ་མེད་དཔག་ལ་ཕྱག་འཚལ་ལོ། །ཕྲིན་ལས་ཀྱི་ལྷ་ཆགས་མེད་ཀློང་དུ་སྒྲོལ་ལ་ཕྱག་འཚལ་ལོ། །ཐབས་ཀྱི་མཆོག་
སྲིད་པ་སངས་པོ་འབུམ་ཁྲི་ནི་སྐུ་མདོག་དངུལ་གྱི་སྙིང་པོ་འདྲ། །རྒྱན་དང་ཆ་ལུགས་གཞལ་ཡས་ཁང༌། །དངུལ་ལ་དངུལ་གྱི་འོད་ཀྱིས་རབ་ཏུ་མཛེས་པར་བརྒྱན། །ཕྱག་མཚན་རིན་
པོ་ཆེའི་རྒྱལ་མཚན་བསྣམས། །རིན་པོ་ཆེ་ལྟར་བཀྲ་བ་ཡི། །རླབས་ཆེན་བྱ་ཁྱུང་གཉིས་ཀྱི་གདན་ལ་བཞུགས། །སྤྲུལ་པས་སྲིད་ནས་འགྲོ་བའི་དོན་མཛད་པ། །སངས་པོ་འབུམ་
ཁྲིའི་སྐུ་ལ་ཕྱག་འཚལ་ལོ། །ཐབས་ཀྱི་མཆོག་སྲིད་པ་སངས་པོ་འབུམ་ཁྲིའི་སྐུའི་སྤྲུལ་པ་ལས་སྲིད་པའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་བྱང་ཤར་ན། ཐུགས་
རྗེ་ཐབས་ཀྱིས་འགྲོ་བའི་དོན་མཛད་པ། །སྐུའི་སྲིད་པ་སྒྲིབ་པའི་ས་རྣམས་སེལ་ལ་ཕྱག་འཚལ་ལོ། །སྐུའི་སྲིད་པ་(འཛེགས་པའི་སྐས་)ཟག་པའི་སྒྲ་རྣམས་སྟོན་ལ་ཕྱག་འཚལ་ལོ། །སྐུའི་སྲིད་
པ་མི་འཁོར་བའི་ཐིག་འདེབས་ལ་ཕྱག་འཚལ་ལོ། །སྐུའི་སྲིད་པ་ཏིང་འཛིན་གྱི་ཀློང་རུམ་ཅན་ལ་ཕྱག་འཚལ་ལོ། །སྐུའི་སྲིད་པ་བདེ་རྒྱས་ཐིག་ལེར་ངེས་ལ་ཕྱག་

འཚལ་ལོ། །ཐབས་ཀྱི་མཆོག་སྲིད་པ་སངས་པོ་འབུམ་ཁྲིའི་གསུང་གི་སྤྲུལ་པ་ལས་སྲིད་པའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་བྱང་ཤར་ན། །ཐུགས་རྗེ་ཐབས་ཀྱིས་
འགྲོ་བའི་དོན་མཛད་པ། །གསུང་གི་སྲིད་པ་འགྱུར་མེད་ཀྱི་གཙུག་ཕུད་ཅན་ལ་ཕྱག་འཚལ་ལོ། །གསུང་གི་སྲིད་པ་འབར་འོད་ཐོགས་མེད་རྒྱས་ལ་ཕྱག་འཚལ་ལོ། །གསུང་
གི་སྲིད་པ་ཡོན་ཏན་རྒྱལ་སྨོན་ལམ་བཀྲག་ལ་ཕྱག་འཚལ་ལོ། །གསུང་གི་སྲིད་པ་མངོན་པའི་རྩལ་དང་ལྡན་ལ་ཕྱག་འཚལ་ལོ། །གསུང་གི་སྲིད་པ་གཟུགས་ལྡན་གྱི་མི་
བསྙེལ་མཆོག་ལ་ཕྱག་འཚལ་ལོ། །ཐབས་ཀྱི་མཆོག་སྲིད་པ་སངས་པོ་འབུལ་ཁྲིའི་ཐུགས་ཀྱི་སྤྲུལ་པ་ལས་སྲིད་པའི་བདེ་བར་གཤེགས་པ་མི་མཇེད་ཀྱི་འཇིགས་རྟེན་གྱི་བྱང་ཤར་ན། །ཐུགས་
རྗེ་ཐབས་ཀྱིས་འགྲོ་བའི་དོན་མཛད་པ། །ཐུགས་ཀྱི་སྲིད་པ་རྒྱུན་ཐག་གི་ཀློང་དྲུང་ལ་ཕྱག་འཚལ་ལོ། །ཐུགས་ཀྱི་སྲིད་པ་བཀའ་རྒྱུད་ཀྱི་དོན་རྟགས་ཅན་ལ་ཕྱག་འཚལ་ལོ། །ཐུགས་
ཀྱི་སྲིད་པ་རྟགས་ཀྱི་ངེས་དབང་ལྡན་ལ་ཕྱག་འཚལ་ལོ། །ཐུགས་ཀྱི་སྲིད་པ་གཙོར་འཛིན་དུ་བཀྲ་ལྡེ་སྟོན་ལ་ཕྱག་འཚལ་ལོ། །ཐུགས་ཀྱི་སྲིད་པ་རྒྱུད་འབྱམས་ཀྱི་མཐའ་དག་སྐྱོང་

ཕྱག་འཚལ་ལོ། །ཐབས་ཀྱི་མཆོག་སྲིད་པ་སངས་པོ་འབུམ་ཁྲིའི་ཡོན་ཏན་གྱི་སྤྲུལ་པ་ལས་སྲིད་པའི། བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་བྱང་ཤར་ན། །ཐུགས་
རྗེ་ཐབས་ཀྱིས་འགྲོ་བའི་དོན་མཛད་པ། །ཡོན་ཏན་གྱི་སྲིད་པ་གུང་ཁྲི་ཁྱབ་བརྟེན་ཐང་ལ་ཕྱག་འཚལ་ལོ། །ཡོན་ཏན་གྱི་སྲིད་པ་རྩལ་ལས་སངས་ཟེར་གསལ་ལ་ཕྱག་འཚལ་ལོ། །ཡོན་
ཏན་གྱི་སྲིད་པ་འབུམ་ཁྱབ་མུ་བཙན་པ་ལ་ཕྱག་འཚལ་ལོ། །ཡོན་ཏན་གྱི་སྲིད་པ་སྟོང་ནམ་དེ་དཔག་འཁྲི་གསལ་ལ་ཕྱག་འཚལ་ལོ། །ཡོན་ཏན་གྱི་སྲིད་པ་མུ་རྒྱུང་གི་གི་འབྱེད་
ལ་ཕྱག་འཚལ་ལོ། །ཐབས་ཀྱི་མཆོག་སྲིད་པ་སངས་པོ་འབུམ་ཁྲིའི་ཕྲིན་ལས་ཀྱི་སྤྲུལ་པ་ལས་སྲིད་པའི། བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་བྱང་ཤར་ན། །ཐུགས་
རྗེ་ཐབས་ཀྱིས་འགྲོ་བའི་དོན་མཛད་པ། །ཕྲིན་ལས་ཀྱི་སྲིད་པ་རྟེན་དང་ཤེལ་ལིང་བསྒྱུར་ལ་ཕྱག་འཚལ་ལོ། །ཕྲིན་ལས་ཀྱི་སྲིད་པ་རྒྱ་བསྐྱེད་བདལ་གུང་གཙུག་ལ་ཕྱག་འཚལ་
ལོ། །ཕྲིན་ལས་ཀྱི་སྲིད་པ་མུ་ཝེར་སྤུངས་མཁའ་རྗེ་ལ་ཕྱག་འཚལ་ལོ། །ཕྲིན་ལས་ཀྱི་སྲིད་པ་འབར་བ་གུང་དྲོ་འོད་ལ་ཕྱག་འཚལ་ལོ། །ཕྲིན་ལས་ཀྱི་སྲིད་པ་རྒྱུ་དབལ་ཟེར་

འབུམ་འགྱེད་ལ་ཕྱག་འཚལ་ལོ། །ཤེས་རབ་ཀྱི་ཕུལ་སྟོན་པ་གཤེན་རབ་མི་བོ་ནི། །སྐུ་མདོག་རིན་པོ་ཆེ་ལྟར་བཀྲ། །རྒྱན་དང་ཆ་ལུགས་གཞལ་ཡས་ཁང༌། །རིན་པོ་ཆེ་ལ་རིན་
པོ་ཆེའི་འོད་ཀྱིས་རབ་ཏུ་མཛེས་པར་བརྒྱན། །ཕྱག་མཚན་གསེར་གྱི་ཕྱག་ཤིང་བསྣམས། །རིན་པོ་ཆེ་ལྟར་བཀྲ་བ་ཡི། །འཁོར་ལོ་དགུ་བརྩེགས་གདན་ལ་བཞུགས། །འོད་ཟེར་བཀྱེ་
ནས་འགྲོ་བའི་དོན་མཛད་པ། །གཤེན་རབ་མི་བོའི་སྐུ་ལ་ཕྱག་འཚལ་ལོ། །ཤེས་རབ་ཀྱི་ཕུལ་སྟོན་པ་གཤེན་རབ་མི་བོའི། །སྐུའི་འོད་ཟེར་ལས་བཀྱེ་བའི་བདེ་བར་གཤེགས་པ་མི་
མཇེད་ཀྱི་འཇིག་རྟེན་གྱི་བྱང་ཤར་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །སྐུའི་གཤེན་རྒྱལ་བ་རྒྱལ་མངའ་ལ་ཕྱག་འཚལ་ལོ། །སྐུའི་གཤེན་མི་འགྱེད་ཐིག་ལེ་ལ་
ཕྱག་འཚལ་ལོ། །སྐུའི་གཤེན་བོན་སྡེ་མཐར་སྤེལ་ལ་ཕྱག་འཚལ་ལོ། །སྐུའི་གཤེན་ཐུགས་དག་རྒྱ་རྩིས་ལ་ཕྱག་འཚལ་ལོ། །སྐུའི་གཤེན་མདོ་འཛིན་ངེས་བསྡུད་ལ་
ཕྱག་འཚལ་ལོ། །ཤེས་རབ་ཀྱི་ཕུལ་སྟོན་པ་གཤེན་རབ་མི་བོའི་གསུང་འོད་ཟེར་ལས་བཀྱེ་བའི། བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་བྱང་ཤར་ན། །ཐུགས་རྗེ་ཐབས་

ཀྱིས་འགྲོ་བའི་དོན་མཛད་པ། །གསུང་གི་གཤེན་དོན་གྱི་ཕྲག་འབྱེད་ལ་ཕྱག་འཚལ་ལོ། །གསུང་གི་གཤེན་མཐུ་དབང་གིས་དོན་མཛད་ལ་ཕྱག་འཚལ་ལོ། །
གསུང་གི་གཤེན་ཚད་མའི་ཚད་འཛིན་ལ་ཕྱག་འཚལ་ལོ། །གསུང་གི་གཤེན་དོན་ངེས་ཀྱི་མདོ་འབྲེལ་ལ་ཕྱག་འཚལ་ལོ། །གསུང་གི་གཤེན་རྟོག་སེལ་གྱི་ཐིག་འདེབས་ལ་ཕྱག་
འཚལ་ལོ། །ཤེས་རབ་ཀྱི་ཕུལ་སྟོན་པ་གཤེན་རབ་མི་བོ་ཡི། །ཐུགས་ཀྱི་འོད་ཟེར་ལས་བཀྱེ་བའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་བྱང་ཤར་ན། །ཐུགས་རྗེ་ཐབས་
ཀྱིས་འགྲོ་བའི་དོན་མཛད་པ། །ཐུགས་ཀྱི་གཤེན་ཐེའུ་ཡུག་རྒོད་འབྱམས་ལ་ཕྱག་འཚལ་ལོ། །ཐུགས་ཀྱི་གཤེན་ཚ་ལ་དགེ་རྒྱུན་ལ་ཕྱག་འཚལ་ལོ། །ཐུགས་ཀྱི་གཤེན་
པདྨ་མུ་ཟེར་ལ་ཕྱག་འཚལ་ལོ། །ཐུགས་ཀྱི་གཤེན་གཟི་བརྗིད་གནམ་གཏིང་ལ་ཕྱག་འཚལ་ལོ། །ཐུགས་ཀྱི་གཤེན་རྨ་དང་རྩིས་འབོད་ལ་ཕྱག་འཚལ་ལོ། །ཤེས་རབ་ཀྱི་
ཕུལ་སྟོན་པ་གཤེན་རབ་མི་བོ་ཡི། །ཡོན་ཏན་གྱི་འོད་ཟེར་ལས་བཀྱེ་བའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་བྱང་ཤར་ན། །ཐུག་རྗེ་ཐབས་ཀྱི་འགྲོ་བའི་དོན་

མཛད་པ། །ཡོན་ཏན་གྱི་གཤེན་མཐོ་ཐོག་ཕུད་མེད་ལ་ཕྱག་འཚལ་ལོ། །ཡོན་ཏན་གྱི་གཤེན་སྤྱི་རྒྱུག་ཀུན་སྟོན་ལ་ཕྱག་འཚལ་ལོ། །ཡོན་ཏན་གྱི་གཤེན་ཀློང་མཐའ་རྒྱ་
ཡས་ལ་ཕྱག་འཚལ་ལོ། །ཡོན་ཏན་གྱི་གཤེན་གསལ་དག་གཙང་མཆོག་ལ་ཕྱག་འཚལ་ལོ། །ཡོན་ཏན་གྱི་གཤེན་ཐོར་གཙུག་འོད་འགྱེད་ལ་ཕྱག་འཚལ་ལོ། །ཤེས་རབ་
ཀྱི་ཕུལ་སྟོན་པ་གཤེན་རབ་མི་བོའི་ཕྲིན་ལས་ཀྱི་འོད་ཟེར་ལས་བཀྱེ་བའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་བྱང་ཤར་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་
པ། །ཕྲིན་ལས་ཀྱི་གཤེན་བྱམས་ཁྱབ་རྟེན་དཔག་མེད་ལ་ཕྱག་འཚལ་ལོ། །ཕྲིན་ལས་ཀྱི་གཤེན་སྟོབས་ཀྱི་རྒྱུད་ཤུགས་ལྡན་ལ་ཕྱག་འཚལ་ལོ། །ཕྲིན་ལས་ཀྱི་གཤེན་
ཕྲིན་ལས་ཀྱི་གཤེན་ཡེ་གསལ་རྒྱུད་ཚོགས་ལ་ཕྱག་འཚལ་ལོ། །ཕྲིན་ལས་ཀྱི་གཤེན་རྒྱ་སྐྱེད་མུ་ཡངས་ལ་ཕྱག་འཚལ་ལོ། །ཕྲིན་ལས་ཀྱི་གཤེན་དབང་རྒྱུད་ཀྱི་ཁུངས་
ལྡན་ལ་ཕྱག་འཚལ་ལོ། །དེ་ལྟར་བྱང་ཤར་གྱི་བདེ་བར་གཤེགས་པ་བརྒྱ་ལ་ཕྱག་འཚལ་ལོ། །དེ་ནས་ཡང་གཤེན་རབ་ཀྱིས་བཀའ་སྩལ་པ། ངས་འདུལ་བའི་མི་མཇེད་

ཀྱི་འཇིག་རྟེན་ཕར་འདས་པའི་བྱང་ཤར་ན། ངས་ཀྱང་སྟོན་པ་མི་བྱེད་དེ། འཇིག་རྟེན་གྱི་ཁམས་ཀྱང་བསམ་གྱིས་མི་ཁྱབ་སྟེ་གྲངས་མང་ངོ་། །སེམས་ཅན་
གྱི་ལས་ཀྱང་བསམ་གྱིས་མི་ཁྱབ་སྟེ་གྲངས་མང་ངོ་། །སྟོན་པའི་བཀའ་ཡང་བསམ་གྱིས་མི་ཁྱབ་སྟེ་གྲངས་མང་ངོ་། །སེམས་ཅན་གྱི་ལས་ཀྱང་བསམ་གྱིས་མི་ཁྱབ་སྟེ་གྲངས་
མང་ངོ་། །དེ་ལྟར་བྱང་ཤར་འཇིག་རྟེན་གྱི་ཁམས་གངྒའི་ཀླུང་གི་བྱེ་མ་སྙེད་ཙམ་དུ་ཤིན་ཏུ་གྲངས་མང་བ་ན་བཞུགས་པའི་བདེ་བར་གཤེགས་པ་ཐུགས་རྗེ་ཐབས་ཀྱིས་འགྲོ་བའི་
དོན་མཛད་པ། །གཅིག་ལ་ཕྱག་འཚལ་ལོ། །བཅུ་ལ་ཕྱག་འཚལ་ལོ། །བརྒྱ་ལ་ཕྱག་འཚལ་ལོ། །སྟོང་ལ་ཕྱག་འཚལ་ལོ། །ཁྲི་ལ་ཕྱག་འཚལ་ལོ། །འབུམ་ལ་ཕྱག་
འཚལ་ལོ། །ས་ཡ་ལ་ཕྱག་འཚལ་ལོ། །བྱེ་བ་ལ་ཕྱག་འཚལ་ལོ། །དུང་ཕྱུར་ལ་ཕྱག་འཚལ་ལོ། །ཁྲག་ཁྲིག་ལ་ཕྱག་འཚལ་ལོ། །དེ་ལྟར་ཤིན་ཏུ་གྲངས་མང་བའི་བདེ་
བར་གཤེགས་པ་བསམ་གྱིས་མི་ཁྱབ་པ་ལ་ཕྱག་འཚལ་ལོ། །དེ་ལྟར་མི་མཇེད་ཀྱི་འཇིག་རྟེན་གྱི་བྱང་ཤར་ན་བཞུགས་པའི་བདེ་བར་གཤེགས་པའི་མཚན་བརྗོད་པ་དང༌། མི་

མཇེད་ཀྱི་འཇིག་རྟེན་ཕར་འདས་པ་ན་འཇིག་རྟེན་གྱི་ཁམས་བསམ་གྱིས་མི་ཁྱབ་པ་ན། བདེ་བར་གཤེགས་པ་མཚན་བརྗོད་ཀྱིས་མི་ལོང་བ་རྣམས་ལ། སེམས་ཅན་གང་ཞིག་མོས་
པ་སྐྱེད་དེ། ཕྱག་འཚལ་མཆོད་པ་བྱས་ནས། རྒྱུན་དུ་མ་བརྗེད་ཡི་དམ་བྱས་གྱུར་ན། ཡུན་དུ་མི་ཐོག་འཕྲལ་ལ་སྒྲིབ་པ་འབྱང༌ངོ་། །དེ་སྐད་ཅེས་གཤེན་རབ་ཀྱིས་བཀའ་སྩལ་ཏོ། །
དེ་ནས་ཡང་གཤེན་རབ་ཀྱིས་ཐལ་སྦྱོར་གྱི་ཕྱག་རྒྱ་ཐུགས་ཀར་གཏད་ནས། ཞལ་ནས་སྔགས་བསྒྲགས་ནས་བརྗོད་པ། ཨ་དཀར་ཨ་རྨད་དུ་ཏྲི་སུ་ནག་པོ་ཞི་ཞི་མལ་མལ། དེ་སྐད་
ཅེས་བརྗོད་ནས། འདོད་པ་ལྔའི་ཡར་སྟགས་རྣམས། སྙིང་རྗེའི་མགྲོན་རིས་དྲུག་གི་སེམས་ཅན་ལ། ཅི་ལྟར་འདོད་པ་བྱིན་གྱིས་བརླབས་ཀྱིན་སྤྲུལ་པ་མཛད་ནས། ཞལ་ནས་སྨོན་
ལམ་གདབ་པ། །འདོད་པ་ལྔའི་ཡར་སྟགས་འདི། །སྙིང་རྗེའི་མགྲོན་གྱི་རིས་དྲུག་ལ། །ཅི་ལྟར་འདོད་པ་ཡིད་བཞིན་སྤྲུལ་པ་ཡིས། །དགོས་འདོད་རེ་བ་བསྐང་པར་ཤོག །བདག་གི་བྱིན་
རླབས་སྤྲུལ་པ་དང༌། །བདེ་བར་གཤེགས་པ་བརྒྱའི་ཐུགས་རྗེ་ཡིས། །དམྱལ་བའི་གནས་སུ་ཕྱིན་པར་ཤོག །ཚ་གྲང་སྡུག་བསྔལ་ཞི་བར་ཤོག །བླ་མེད་གོ་འཕང་ཐོབ་པར་ཤོག །

ཡི་དྭགས་གནས་སུ་ཕྱིན་པར་ཤོག །བཀྲེས་སྐོམ་སྡུག་བསྔལ་ཞི་བར་ཤོག །བླ་མེད་གོ་འཕང་ཐོབ་པར་ཤོག །བྱོལ་སོང་གནས་སུ་ཕྱིན་པར་ཤོག །གླེན་ལྐུགས་སྡུག་
བསྔལ་ཞི་བར་ཤོག །བླ་མེད་གོ་འཕང་ཐོབ་པར་ཤོག །མིའི་གནས་སུ་ཕྱིན་པར་ཤོག །འདོད་པའི་སྡུག་བསྔལ་ཞི་བར་ཤོག །བླ་མེད་གོ་འཕང་ཐོབ་པར་ཤོག །ལྷ་མིན་
གནས་སུ་ཕྱིན་པར་ཤོག །འཐབ་རྩོད་སྡུག་བསྔལ་ཞི་བར་ཤོག །བླ་མེད་གོ་འཕང་ཐོབ་པར་ཤོག །ལྷ་ཡི་གནས་སུ་ཕྱིན་པར་ཤོག །འཕམ་ལྟུང་སྡུག་བསྔལ་ཞི་བར་ཤོག །
བླ་མེད་གོ་འཕང་ཐོབ་པར་ཤོག །གཤེན་རབ་མི་བསོ་དེ་སྐད་ཅེས་བཀའ་སྩལ་ནས། ཡང་ཡོན་བདག་རྣམས་ཀྱིས་འདོད་པ་ལྔའི་ཡར་སྟགས་རྣམས། མཚན་བྱང་ལ་བསྐོར་
ནས་ཕྱོགས་བཞིར་བཏང་པས། འཇིག་རྟེན་གྱི་ཁམས་ཀྱང༌རབ་ཏུ་གཡོས་སོ། །རབ་ཏུ་གཡོས་སོ། །འགུལ་ལོ་རབ་ཏུ་འགུལ་ལོ། །འུར་རོ་རབ་ཏུ་འུར་རོ། །ཐུག་གོ་རབ་ཏུ་ཐུག་
གོ། །ཆེམ་མོ་རབ་ཏུ་ཆེམ་མོ། །ནམ་མཁའ་ལས་འོད་གསལ་མ་མང་པོ་ཤར་རོ། །ས་གཞི་ལས་མཛེས་པའི་མེ་ཏོག་མང་པོ་སྐྱེས་སོ། །ཕྱོགས་བཅུའི་འཇིག་རྟེན་ཀུན་ན་སྒྲ་

སྙན་པ་ཡང་མང་པོ་གྲག་གོ། །དེ་ལ་སེམས་ཅན་ཀུན་ཀྱང་རྟོག་པ་རབ་ཏུ་སྐྱེས་སོ། །དེའི་ཚེ་དེའི་དུས་ན། བྲན་ཕྲུག་ཁྲི་ཤེས་ཀྱི་ཕ་མུ་འབལ་ཧ་དེ། གཤའ་གཏུབ་སྦྱོང་བའི་འཇིག་རྟེན་བྱ་
བའི་དམྱལ་བའི་གནས་སུ་སྐྱེས་པ་དང༌། དམག་མི་སུམ་བརྒྱ་དང༌མི་མཇེད་ཀྱི་འཇིག་རྟེན་གྱི་བྱང་ཤར་ན་གནས་པའི། རིས་དྲུག་གི་སེམས་ཅན་དང༌། དེ་ཕར་འདས་པའི་ཚུར་སྐྱེ་ཁ་མ་ལ་
ཤིན་ཏུ་གྲངས་མང་བ་བྱང་ཤར་གྱི་འཇིག་རྟེན་སྟོང་པ་ཙམ་ཞིག་ཕུང་པོ་རྡུལ་ཕྲ་རབ་ཏུ་སྐད་ཅིག་མ་གཅིག་ལ་ལྷགས་ནས། ནམ་མཁའ་ལ་གཞའ་ཚོན་གྱི་འོད་དུ་སྤྲོས་ཏེ་སངས་
རྒྱས་ཏེ་སོང་ངོ༌། །དེ་ལ་སྤྲོ་བ་སྐྱེས་ནས་སླད་ན་ལུས་པ་རྣམས་ཀྱིས་ཀྱང་། ཡང་ལྡན་པ་རྣམ་པ་ལྔའི་ཡར་སྟགས་རྣམས། རིམ་པས་བཏེག་ནས། ཁྱེའུ་ཆུང་མཚན་དང་ལྡན་པ་བཞིས་སྣ་དྲངས་
ནས། སྙིང་པོ་རིམ་པས་བཟླས་ཤིང་མཆོད་པ་བྱས་ནས་དེའི་ཡོན་ཏན་གྱིས། བྲན་ཕྲུག་ཁྲི་ཤེས་ཀྱི་མ་ལི་ཏྲ་ཀ་མུང་། གཤའ་གཏུབ་སྦྱོང་བའི་འཇིག་རྟེན་ཞེས་བྱ་བ། དམྱལ་བ་བཤའ་
གཏུབ་ཏུ་སྐྱེས་པ་དང༌། དམག་མི་སུམ་བརྒྱ་དང་། བདེ་བར་གཤེགས་པ་བཞིའི་ཞལ་མངོན་སུམ་དུ་མཐོང་ངོ༌། །སྟོན་པ་གཤེན་རབ་མི་བོས་བདེ་བར་གཤེགས་པའི་མཚན་རྣམས་བརྗོད་

དོ། །འཁོར་སླད་ན་ལུས་པ་རྣམས་ཀྱིས་མཚན་ཕྱག་རེ་རེ་བཙལ་ལོ། །དབྱིངས་ཀྱི་ཡུམ་ས་ཏྲིག་ཨེར་སངས་ནི། །སྐུ་མདོག་གསེར་གྱི་སྙིང་པོ་འདྲ། །རྒྱན་དང་ཆ་ལུགས་
གཞལ་ཡས་ཁང༌། །གསེར་ལ་གསེར་གྱི་འོད་ཀྱིས་རབ་ཏུ་མཛེས་པར་བརྒྱན། །ཕྱག་མཚན་གཡས་ན་གསེར་གྱི་ཡི་གེ་དཔའ་བོ་འབྲུ་ལྔ་བསྣམས། །ཕྱག་མཚན་གཡོན་ན་སྣང་
གསལ་གསེར་གྱི་མེ་ལོང་བསྣམས། །རིན་པོ་ཆེ་ལྟར་བཀྲ་བ་ཡི། །རྩལ་ཆེན་སེང་གེ་གཉིས་ཀྱི་གདན་ལ་བཞུགས། །བྱིན་གྱིས་བརླབས་ཀྱིན་འགྲོ་བའི་དོན་མཛད་པ། །ས་ཏྲིག་ཨེར་
སངས་སྐུ་ལ་ཕྱག་འཚལ་ལོ། །དབྱིངས་ཀྱི་ཡུམ་ས་ཏྲིག་ཨེར་སངས་ཀྱི། །སྐུའི་བྱིན་རླབས་ལས་བྱུང་བའི། །བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ནུབ་བྱང་ན། །ཐུགས་རྗེ་ཐབས་
ཀྱིས་འགྲོ་བའི་དོན་མཛད་པ། །སྐུའི་ལྷ་མོ་ཡེ་ཤེས་ཏིང་ནམ་མ་ལ་ཕྱག་འཚལ་ལོ། །སྐུའི་ལྷ་མོ་འོད་དཔག་གསལ་མདངས་མ་ལ་ཕྱག་འཚལ་ལོ། །སྐུའི་ལྷ་མོ་ཞི་བདལ་སྙོམས་
མཆོག་མ་ལ་ཕྱག་འཚལ་ལོ། །སྐུའི་ལྷ་མོ་ཞི་དལ་བྱམས་མའི་གཙོ་ལ་ཕྱག་འཚལ་ལོ། །སྐུའི་ལྷ་མོ་མ་ལིང་རིང་ནམ་ལ་སྐྱོང་ལ་ཕྱག་འཚལ་ལོ། །དབྱིངས་ཀྱི་ཡུམ་

ས་ཏྲིག་ཨེར་སངས་ཀྱི་གསུང་གི་བྱིན་རླབས་ལས་བྱུང་བའི། བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་བྱང་ནུབ་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །གསུང་གི་ལྷ་
མོ་འོད་ལྡན་གསལ་བཏང་མ་ལ་ཕྱག་འཚལ་ལོ། །གསུང་གི་ལྷ་མོ་གྲུབ་རྟགས་བདུད་རྩི་སྦྱོར་བསྐྱེད་ལ་ཕྱག་འཚལ་ལོ། །གསུང་གི་ལྷ་མོ་དྲི་གདའ་སྤོས་ངད་ལྡན་ལ་ཕྱག་
འཚལ་ལོ། །གསུང་གི་ལྷ་མོ་ཐིང་ནམ་ཐིག་འདེབས་དྲང་ལ་ཕྱག་འཚལ་ལོ། །གསུང་གི་ལྷ་མོ་(བདག་རབ་མཚོན་)དགའ་རབ་མཚོ་ལྡན་མ་ལ་ཕྱག་འཚལ་ལོ། །དབྱིངས་ཀྱི་ཡུམ་ས་ཏྲིག་ཨེར་
སངས་ཀྱི། །ཐུགས་ཀྱི་བྱིན་རླབས་ལས་བྱུང་བའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་བྱང་ནུབ་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཐུགས་ཀྱི་ལྷ་
མོ་ཤེས་འོད་མུན་ཁྲི་སྐྱོད་ལ་ཕྱག་འཚལ་ལོ། །ཐུགས་ཀྱི་ལྷ་མོ་ལྡེ་མོ་བྱང་བས་གཞི་ལ་ཕྱག་འཚལ་ལོ། །ཐུགས་ཀྱི་ལྷ་མོ་དགའ་བའི་དོན་ལྡན་མ་ལ་ཕྱག་འཚལ་ལོ། །
ཐུགས་ཀྱི་ལྷ་མོ་བདུད་བཞི་རྩིས་གསོ་མ་ལ་ཕྱག་འཚལ་ལོ། །ཐུགས་ཀྱི་ལྷ་མོ་ཐུགས་རྗེ་རྒྱུན་ཐག་སྐྱོང་ལ་ཕྱག་འཚལ་ལོ། །དབྱིངས་ཀྱི་ཡུམ་ས་ཏྲིག་ཨེར་སངས་

ཡོན་ཏན་གྱི་བྱིན་རླབས་ལས་བྱུང་བའི་བདེ་བར་གཤེགས་པ། མི་མཇེད་ཀྱི་འཇིག་རྟེན་གྱི་བྱང་ནུབ་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཡོན་ཏན་
གྱི་ལྷ་མོ་མཁའ་ནམ་མུ་ཟིལ་ལ་ཕྱག་འཚལ་ལོ། །ཡོན་ཏན་གྱི་ལྷ་མོ་ལྡེམ་པ་མུ་ཆོ་སྐོས་ལ་ཕྱག་འཚལ་ལོ། །ཡོན་ཏན་གྱི་ལྷ་མོ་སྣང་གསལ་གྱི་མདོག་མདངས་ལ་
ཕྱག་འཚལ་ལོ། །ཡོན་ཏན་གྱི་ལྷ་མོ་ཡེ་ཤེས་ཀྱི་གཙུག་མི་ནོར་ལ་ཕྱག་འཚལ་ལོ། །ཡོན་ཏན་གྱི་ལྷ་མོ་འཕྲུལ་ཆའི་(དགེ་རྒྱུན་)དགའ་བསྒྱུར་འདྲེན་ལ་ཕྱག་འཚལ་ལོ། །དབྱིངས་
ཀྱི་ཡུམ་ས་ཏྲིག་ཨེར་སངས་ཀྱི། །ཕྲིན་ལས་ཀྱི་བྱིན་རླབས་ལས་བྱུང་བའི། བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་བྱང་ནུབ་ན། །ཐུགས་རྗེ་ཐབས་ཀྱི་འགྲོ་བའི་
དོན་མཛད་པ། །ཕྲིན་ལས་ཀྱི་ལྷ་མོ་ལན་བརྒྱད་དིང་ཤག་འཕྲུལ་ལ་ཕྱག་འཚལ་ལོ། །ཕྲིན་ལས་ཀྱི་ལྷ་མོ་སྒྲ་བསྒྱུར་གྱིན་རྩིས་ཐེབས་ལ་ཕྱག་འཚལ་ལོ། །ཕྲིན་ལས་
ཀྱི་ལྷ་མོ་སྣང་ལྡན་དུ་གཙུག་རུམ་སྐྱེས་ལ་ཕྱག་འཚལ་ལོ། །ཕྲིན་ལས་ཀྱི་ལྷ་མོ་རིན་པོ་ཆེའི་ཡིད་ལྡན་བསྒྱུར་ལ་ཕྱག་འཚལ་ལོ། །ཕྲིན་ལས་ཀྱི་ལྷ་མོ་གཙུག་

གི་མི་འགྱུར་བརྟེན་པའི་འོད་ལ་ཕྱག་འཚལ་ལོ། །ཡེ་ཤེས་ཀྱི་ལྷ་གཤེན་ལྷ་འོད་དཀར་ནི་སྐུ་མདོག་ཤེལ་གྱི་སྙིང་པོ་འདྲ། །རྒྱན་དང་ཆ་ལུགས་གཞལ་ཡས་ཁང༌། །ཤེལ་ལ་
ཤེལ་གྱི་འོད་ཀྱིས་རབ་ཏུ་མཛེས་པར་བརྒྱན། །ཕྱག་མཚན་ཐུགས་རྗེ་འདྲེན་པའི་ལྕགས་ཀྱུ་བསྣམས། །རིན་པོ་ཆེ་ལྟར་བཀྲ་བ་ཡི། །སྟོབས་ཆེན་གླང་པོ་གཉིས་ཀྱི་གདན་
ལ་བཞུགས། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །གཤེན་ལྷ་འོད་དཀར་སྐུ་ལ་ཕྱག་འཚལ་ལོ། །ཡེ་ཤེས་ཀྱི་ལྷ་གཤེན་ལྷ་འོད་དཀར་གྱི་སྐུའི་ཐུགས་རྗེ་ལས་
བསྐྱེད་པའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་བྱང་ནུབ་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །སྐུའི་ལྷ་སྲིད་པ་རྒྱས་བཀོད་ལ་ཕྱག་འཚལ་
ལོ། །སྐུའི་ལྷ་ཚངས་པ་མུ་མེད་ལ་ཕྱག་འཚལ་ལོ། །སྐུའི་ལྷ་སྟོབས་ལྡན་དྲག་ཤུལ་ལ་ཕྱག་འཚལ་ལོ། །སྐུའི་ལྷ་གྲལ་འབྱམ་སྒྲ་ཧེ་ལ་ཕྱག་འཚལ་ལོ། །སྐུའི་
ལྷ་བྱིན་སྤུངས་མང་རུམ་ལ་ཕྱག་འཚལ་ལོ། །ཡེ་ཤེས་ཀྱི་ལྷ་གཤེན་ལྷ་འོད་དཀར་གྱི་གསུང་གི་ཐུགས་རྗེ་ལས་བསྐྱེད་པའི་བདེ་བར་གཤེགས་པ་མི་མཇེད་ཀྱི་འཇིག་

རྟེན་གྱི་བྱང་ནུབ་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །གསུང་གི་ལྷ་འོད་ཟེར་རིས་བཀྲ་ལ་ཕྱག་འཚལ་ལོ། །གསུང་གི་ལྷ་ཚངས་རྟགས་བཀྲག་
གསལ་ལ་ཕྱག་འཚལ་ལོ། །གསུང་གི་ལྷ་དོན་གསང་ངང་རིང་ལ་ཕྱག་འཚལ་ལོ། །གསུང་གི་ལྷ་ཐུགས་རྗེ་དྲང་སྟོབས་ལ་ཕྱག་འཚལ་ལོ། །གསུང་གི་ལྷ་གཏིང་གསལ་མུ་
དཔག་མེད་ལ་ཕྱག་འཚལ་ལོ། །ཡེ་ཤེས་ཀྱི་ལྷ་གཤེན་ལྷ་འོད་དཀར་གྱི་ཐུགས་ཀྱི་ཐུགས་རྗེ་ལས་བསྐྱེད་པའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་བྱང་ནུབ་ན། །
ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཐུགས་ཀྱི་ལྷ་པདྨ་གཙུག་འཁྱིལ་ལ་ཕྱག་འཚལ་ལོ། །ཐུགས་ཀྱི་ལྷ་བྱམས་དཔག་སྒྲིབ་སེལ་ལ་ཕྱག་འཚལ་ལོ། །ཐུགས་
ཀྱི་ལྷ་མྱ་ངན་གཏིང་ཟློག་ལ་ཕྱག་འཚལ་ལོ། །ཐུགས་ཀྱི་ལྷ་བཀའ་སྒྲོམ་ཡང་རྟགས་ལ་ཕྱག་འཚལ་ལོ། །ཐུགས་ཀྱི་ལྷ་སྒྲོན་མའི་གློག་འགྱུ་ལ་ཕྱག་འཚལ་ལོ། །
ཡེ་ཤེས་ཀྱི་ལྷ་གཤེན་ལྷ་འོད་དཀར་གྱི་ཡོན་ཏན་གྱི་ཐུགས་རྗེ་ལས་བསྐྱེད་པའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་བྱང་ནུབ་ན། །ཐུགས་རྗེ་ཐབས་ཀྱིས་འགྲོ་

བའི་དོན་མཛད་པ། །ཡོན་ཏན་གྱི་ལྷ་སྒྱུ་འཕྲུལ་སྣ་ཚོགས་འབྱུང་ལ་ཕྱག་འཚལ་ལོ། །ཡོན་ཏན་གྱི་ལྷ་བཀའ་རྟགས་ཐལ་སྦྱོར་སྟོན་ལ་ཕྱག་འཚལ་ལོ། །ཡོན་ཏན་གྱི་ཐུགས་
ཀྱི་གཡུང་དྲུང་རྒྱལ་ལ་ཕྱག་འཚལ་ལོ། །ཡོན་ཏན་གྱི་ལྷ་འདྲེན་པའི་དམུ་ཐག་སྐྱོང་ལ་ཕྱག་འཚལ་ལོ། །ཡོན་ཏན་གྱི་ལྷ་འཁོར་ལོས་དབྱིངས་ཀློང་སྟོན་ལ་ཕྱག་འཚལ་ལོ། །
ཡེ་ཤེས་ཀྱི་ལྷ་གཤེན་ལྷ་འོད་དཀར་གྱི་ཕྲིན་ལས་ཀྱི་ཐུགས་རྗེ་ལས་བསྐྱེད་པའི། བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་བྱང་ནུབ་ན། །ཐུགས་རྗེ་ཐབས་ཀྱིས་འགྲོ་བའི་
དོན་མཛད་པ། །ཕྲིན་ལས་ཀྱི་ལྷ་གངས་དཀར་གྱི་སྐུ་མདོག་ལྡན་ལ་ཕྱག་འཚལ་ལོ། །ཕྲིན་ལས་ཀྱི་ལྷ་གངས་དཀར་འོད་ནམ་འབར་ལ་ཕྱག་འཚལ་ལོ། །ཕྲིན་ལས་ཀྱི་ལྷ་ཁྲི་
རྟེན་འོད་མུ་བསྐལ་ལ་ཕྱག་འཚལ་ལོ། །ཕྲིན་ལས་ཀྱི་ལྷ་སྲིད་པ་ཁྲི་སྡུད་ཁྱབ་པ་ལ་ཕྱག་འཚལ་ལོ། །ཕྲིན་ལས་ཀྱི་ལྷ་འབྱམས་ཡུག་ནས་བདལ་ལ་ཕྱག་འཚལ་ལོ། །
ཐབས་ཀྱི་མཆོག་སྲིད་པ་སངས་པོ་འབུམ་ཁྲི་ནི། །སྐུ་མདོག་དངུལ་གྱི་སྙིང་པོ་འདྲ། །རྒྱན་དང་ཆ་ལུགས་གཞལ་ཡས་ཁང༌། །དངུལ་ལ་དངུལ་གྱི་འོད་ཀྱིས་རབ་ཏུ་མཛེས་པར་

བརྒྱན། །ཕྱག་མཚན་རིན་པོ་ཆེའི་རྒྱལ་མཚན་བསྣམས། །རིན་པོ་ཆེ་ལྟར་བཀྲ་བ་ཡི། །རླབས་ཆེན་བྱ་ཁྱུང་གཉིས་ཀྱི་གདན་ལ་བཞུགས། །སྤྲུལ་པས་སྲིད་ནས་
འགྲོ་བའི་དོན་མཛད་པ། །སངས་པོ་འབུམ་ཁྲིའི་སྐུ་ལ་ཕྱག་འཚལ་ལོ། །ཐབས་ཀྱི་མཆོག་སྲིད་པ་སངས་པོ་འབུམ་ཁྲིའི་སྐུའི་སྤྲུལ་པ་ལས་སྲིད་པའི། བདེ་བར་གཤེགས་པ་མི་མཇེད་
ཀྱི་འཇིག་རྟེན་གྱི་བྱང་ནུབ་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །སྐུའི་སྲིད་པ་འགྱུར་མེད་ཀྱི་གསེར་ཐོག་ཅན་ལ་ཕྱག་འཚལ་ལོ། །སྐུའི་སྲིད་པ་ཁྱུང་མུ་སངས་རུ་ཐོག་རྗེ་ལ་
ཕྱག་འཚལ་ལོ། །སྐུའི་སྲིད་པ་མཛེས་ལྡན་འོད་རྣམ་པས་རྒྱན་ལ་ཕྱག་འཚལ་ལོ། །སྐུའི་སྲིད་པ་རྨད་ཀྱི་བཀྲག་ཟེར་ཏང་ངེས་ལ་ཕྱག་འཚལ་ལོ། །སྐུའི་སྲིད་པ་(ངད་དང་ལྡན་)ངར་དྲི་ཞིམ་གདངས་
པ་ལ་ཕྱག་འཚལ་ལོ། །ཐབས་ཀྱི་མཆོག་སྲིད་པ་སངས་པོ་འབུམ་ཁྲིའི་གསུང་གི་སྤྲུལ་པ་ལས་སྲིད་པའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་བྱང་ནུབ་ན། །ཐུགས་རྗེ་ཐབས་
ཀྱིས་འགྲོ་བའི་དོན་མཛད་པ། །གསུང་གི་སྲིད་པ་མི་ཟད་གཏེར་མུ་ཁྱུང་ཕྱོད་པ་ལ་ཕྱག་འཚལ་ལོ། །གསུང་གི་སྲིད་པ་མཁའ་ཐོག་རྗེ་རྒྱལ་ཡོངས་ཁྱབ་ལ་ཕྱག་འཚལ་ལོ། །གསུང་གི་སྲིད་

པ་མུ་སྤུངས་རྒོད་བདག་དྲག་ཤུགས་ལ་ཕྱག་འཚལ་ལོ། །གསུང་གི་སྲིད་པ་རྒྱ་ལགས་ཕྱད་བསྣོལ་མར་སྟོན་ལ་ཕྱག་འཚལ་ལོ། །གསུང་གི་སྲིད་པ་བཀའ་རྒྱུད་དྲང་ཤེས་ལ་ཕྱག་
འཚལ་ལོ། །ཐབས་ཀྱི་མཆོག་སྲིད་པ་སངས་པོ་འབུམ་ཁྲིའི་ཐུགས་ཀྱི་སྤྲུལ་པ་ལས་སྲིད་པའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་བྱང་ནུབ་ན། །ཐུགས་རྗེ་ཐབས་
ཀྱིས་འགྲོ་བའི་དོན་མཛད་པ། །ཐུགས་ཀྱི་སྲིད་པ་མཁའ་གསལ་དོན་དང་ལྡན་ལ་ཕྱག་འཚལ་ལོ། །ཐུགས་ཀྱི་སྲིད་པ་རིག་པའི་རྩལ་ཤེས་རབ་ལྡན་པ་ལ་ཕྱག་འཚལ་ལོ། །ཐུགས་
ཀྱི་སྲིད་པ་འོད་དང་ཤེས་ཚད་མའི་མཆོག་ལ་ཕྱག་འཚལ་ལོ། །ཐུགས་ཀྱི་སྲིད་པ་རྒྱུད་དྲུག་དོན་སོ་སོར་སྟོན་ལ་ཕྱག་འཚལ་ལོ། །ཐུགས་ཀྱི་སྲིད་པ་ཀུན་ཏུ་བདེ་བ་རྒྱན་ལ་ཕྱག་འཚལ་
ལོ། །ཐབས་ཀྱི་མཆོག་སྲིད་པ་སངས་པོ་འབུམ་ཁྲིའི་ཡོན་ཏན་གྱི་སྤྲུལ་པ་ལས་སྲིད་པའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་བྱང་ནུབ་ན། །ཐུགས་རྗེ་ཐབས་ཀྱིས་འགྲོ་བའི་
དོན་མཛད་པ། །ཡོན་ཏན་གྱི་སྲིད་པ་སྙིང་པོར་དག་མེ་ཏོག་པདྨ་ལ་ཕྱག་འཚལ་ལོ། །ཡོན་ཏན་གྱི་སྲིད་པ་བྱིན་དང་ལྡན་སྤྲིན་ཚོགས་གཏིབས་ལ་ཕྱག་འཚལ་ལོ། །ཡོན་ཏན་

གྱི་སྲིད་པ་སྤངས་པས་བདེ་བ་ཡོངས་སུ་གྲུབ་ལ་ཕྱག་འཚལ་ལོ། །ཡོན་ཏན་གྱི་སྲིད་པ་རིམ་བསྐྱེད་དག་ཚད་(གཙང་)མའི་དོན་ལ་ཕྱག་འཚལ་ལོ། །ཡོན་ཏན་གྱི་སྲིད་པ་
འདོད་པ་ཀུན་འབྱུང་རིན་ཆེན་གཏེར་ལ་ཕྱག་འཚལ་ལོ། །ཐབས་ཀྱི་མཆོག་སྲིད་པ་སངས་པོ་འབུམ་ཁྲིའི་ཕྲིན་ལས་ཀྱི་བྱིན་རླབས་ལས་བྱུང་བའི་བདེ་བར་གཤེགས་པ་མི་མཇེད་ཀྱི་
འཇིག་རྟེན་གྱི་བྱང་ནུབ་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཕྲིན་ལས་ཀྱི་སྲིད་པ་གསེར་བཙོ་འོད་མདངས་ཅན་ལ་ཕྱག་འཚལ་ལོ། །ཕྲིན་ལས་ཀྱི་སྲིད་པ་བདུད་རྩིའི་
རྫིང་བུ་ཅན་ལ་ཕྱག་འཚལ་ལོ། །ཕྲིན་ལས་ཀྱི་སྲིད་པ་མན་ངག་གི་སྙིང་པོ་ཅན་ལ་ཕྱག་འཚལ་ལོ། །ཕྲིན་ལས་ཀྱི་སྲིད་པ་དབང་རྟགས་ཀྱི་རུ་མཚོན་ཅན་ལ་ཕྱག་འཚལ་
ལོ། །ཕྲིན་ལས་ཀྱི་སྲིད་པ་བཀའ་འདྲེན་བསྐྱེད་ཐིག་ལེར་ངེས་ལ་ཕྱག་འཚལ་ལོ། །ཤེས་རབ་ཀྱི་ཕུལ་སྟོན་པ་གཤེན་རབ་མི་བོ་ནི། །སྐུ་མདོག་རིན་པོ་ཆེ་ལྟར་བཀྲ། །རྒྱན་
དང་ཆ་ལུགས་གཞལ་ཡས་ཁང༌། །རིན་པོ་ཆེ་ལ་རིན་པོ་ཆེའི་འོད་ཀྱིས་རབ་ཏུ་མཛེས་པར་བརྒྱན། །ཕྱག་མཚན་གསེར་གྱི་ཕྱག་ཤིང་བསྣམས། །རིན་པོ་ཆེ་ལྟར་བཀྲ་བ་

བཀྲ། འཁོར་ལོ་དགུ་བརྩེགས་གདན་ལ་བཞུགས། །འོད་ཟེར་བཀྱེ་ནས་འགྲོ་བའི་དོན་མཛད་པ། །གཤེན་རབ་མི་བོའི་སྐུ་ལ་ཕྱག་འཚལ་ལོ། །ཤེས་རབ་ཀྱི་ཕུལ་སྟོན་པ་
གཤེན་རབ་མི་བོའི་སྐུའི་འོད་ཟེར་ལས་བཀྱེ་བའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་བྱང་ནུབ་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །སྐུའི་གཤེན་
རྣམ་པར་མཁའ་དག་ལ་ཕྱག་འཚལ་ལོ། །སྐུའི་གཤེན་སྤྱོད་ལམ་བདེ་བར་རྒྱས་ལ་ཕྱག་འཚལ་ལོ། །སྐུའི་གཤེན་(སྣོར་)སྣོང་མར་རྫུ་འཕྲུལ་ལ་ཕྱག་འཚལ་ལོ། །སྐུའི་
གཤེན་(ཁྲོ་བརྗིད་གེགས་སེལ་)ཁྲོ་བའི་བརྗིད་གྲགས་ལ་ཕྱག་འཚལ་ལོ། །སྐུའི་གཤེན་(གསང་)གསལ་ལྡན་གྱི་མན་ངག་ལ་ཕྱག་འཚལ་ལོ། །ཤེས་རབ་ཀྱི་ཕུལ་སྟོན་པ་གཤེན་རབ་མི་བོའི་གསུང་གི་
འོད་ཟེར་ལས་བཀྱེ་བའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་བྱང་ནུབ་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །གསུང་གི་གཤེན་དགའ་བསྐྱེད་གཟི་བརྗིད་
སྟོན་ལ་ཕྱག་འཚལ་ལོ། །གསུང་གི་གཤེན་འོད་གསལ་གྱི་ཕུད་རྨོངས་པ་སེལ་ལ་ཕྱག་འཚལ་ལོ། །གསུང་གི་གཤེན་འོད་ལས་སྐྱེས་གྲུབ་ལྡན་ལ་ཕྱག་འཚལ་ལོ། །གསུང་

གི་གཤེན་རུ་མཚོན་སྐྱོལ་བློ་གྲོས་རྒྱལ་ལ་ཕྱག་འཚལ་ལོ། །གསུང་གི་གཤེན་འཕྲུལ་ཆ་འགྱེད་གློག་འགྱུ་ལ་ཕྱག་འཚལ་ལོ། །ཤེས་རབ་ཀྱི་ཕུལ་སྟོན་པ་
གཤེན་རབ་མི་བོའི་ཐུགས་ཀྱི་འོད་ཟེར་ལས་བཀྱེ་བའི། བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་བྱང་ནུབ་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཐུགས་
ཀྱི་གཤེན་འོད་འཁྱུག་བཀྲ་གསལ་ལ་ཕྱག་འཚལ་ལོ། །ཐུགས་ཀྱི་གཤེན་དཔལ་ཁྱབ་བརྟེན་བསྐྱེད་ལ་ཕྱག་འཚལ་ལོ། །ཐུགས་ཀྱི་གཤེན་བྱམས་པའི་འབུམ་བཀའ་
རྗེ་ལ་ཕྱག་འཚལ་ལོ། །ཐུགས་ཀྱི་གཤེན་སྙིང་དྭངས་པའི་སྙིང་རྗེ་བསྐྱེད་ལ་ཕྱག་འཚལ་ལོ། །ཐུགས་ཀྱི་གཤེན་ཚད་མེད་དོན་རྟགས་ཅན་ལ་ཕྱག་འཚལ་ལོ། །
ཤེས་རབ་ཀྱི་ཕུལ་སྟོན་པ་གཤེན་རབ་མི་བོའི་ཡོན་ཏན་གྱི་འོད་ཟེར་ལས་བསྐྱེད་པའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་བྱང་ནུབ་ན། །ཐུགས་རྗེ་ཐབས་ཀྱིས་འགྲོ་
བའི་དོན་མཛད་པ། །ཡོན་ཏན་གྱི་གཤེན་ཨ་ནུ་འཕྲག་སྲས་ལ་ཕྱག་འཚལ་ལོ། །ཡོན་ཏན་གྱི་གཤེན་དྲངས་སྣང་ལྡན་པ་ལ་ཕྱག་འཚལ་ལོ། །ཡོན་ཏན་གྱི་གཤེན་

དམུ་སྐྲས་རིགས་རྒྱུད་འཛུགས་ལ་ཕྱག་འཚལ་ལོ། །ཡོན་ཏན་གྱི་གཤེན་གཙོ་རྒྱལ་གྱི་མེ་གསལ་ལ་ཕྱག་འཚལ་ལོ། །ཡོན་ཏན་གྱི་གཤེན་བ་ཀར་གྱི་རྒྱུ་ཀློང་དྲུག་ལ་ཕྱག་
འཚལ་ལོ། །ཤེས་རབ་ཀྱི་ཕུལ་སྟོན་པ་གཤེན་རབ་མི་བོའི་ཕྲིན་ལས་ཀྱི་འོད་ཟེར་ལས་བཀྱེ་བའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་བྱང་ནུབ་ན། །ཐུགས་རྗེ་ཐབས་
ཀྱིས་འགྲོ་བའི་དོན་མཛད་པ། །ཕྲིན་ལས་ཀྱི་གཤེན་ཕོ་བྲང་དུ་ཀློང་གསལ་ལ་ཕྱག་འཚལ་ལོ། །ཕྲིན་ལས་ཀྱི་གཤེན་དོན་བདེན་གྱི་གཏན་འབེབས་ལ་ཕྱག་འཚལ་ལོ། །
ཕྲིན་ལས་ཀྱི་གཤེན་ཚད་མེད་དོན་འདུས་ལ་ཕྱག་འཚལ་ལོ། །ཕྲིན་ལས་ཀྱི་གཤེན་གཟུངས་ལྡན་གྱི་འོད་དཔག་ལ་ཕྱག་འཚལ་ལོ། །ཕྲིན་ལས་ཀྱི་གཤེན་དྲང་ཡིད་དུ་
ཚོལ་དཔལ་ལ་ཕྱག་འཚལ་ལོ། །དེ་ལྟར་བྱང་ནུབ་ཀྱི་བདེ་བར་གཤེགས་པ་བརྒྱ་ལ་ཕྱག་འཚལ་ལོ། །དེ་ནས་ཡང་གཤེན་རབ་ཀྱིས་བཀའ་སྩལ་པ། ངས་འདུལ་བའི་མི་
མཇེད་ཀྱི་འཇིག་རྟེན་ཕར་འདས་པའི་བྱང་ནུབ་ན། ངས་ཀྱང་སྟོན་པ་མི་བྱེད་དེ། འཇིག་རྟེན་གྱི་ཁམས་ཀྱང་བསམ་གྱིས་མི་ཁྱབ་སྟེ་གྲངས་མང་ངོ་། །སེམས་ཅན་གྱི་

ལས་ཀྱང་བསམ་གྱིས་མི་ཁྱབ་སྟེ་གྲངས་མང་ངོ༌། །སྟོན་པའི་བཀའ་ཡང་བསམ་གྱིས་མི་ཁྱབ་སྟེ་གྲངས་མང་ངོ་། །དེ་ལྟར་བྱང་ནུབ་ཀྱི་འཇིག་རྟེན་གྱི་
ཁམས་གངྒའི་ཀླུང་གི་བྱེ་མ་སྙེད་དུ་གྲངས་མང་བ་ན་བཞུགས་པའི། བདེ་བར་གཤེགས་པ་ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །གཅིག་ལ་ཕྱག་འཚལ་ལོ། །
བཅུ་ལ་ཕྱག་འཚལ་ལོ། །བརྒྱ་ལ་ཕྱག་འཚལ་ལོ། །སྟོང་ལ་ཕྱག་འཚལ་ལོ། །ཁྲི་ལ་ཕྱག་འཚལ་ལོ། །འབུམ་ལ་ཕྱག་འཚལ་ལོ། །ས་ཡ་ལ་ཕྱག་འཚལ་
ལོ། །བྱེ་བ་ལ་ཕྱག་འཚལ་ལོ། །དུང་ཕྱུར་ལ་ཕྱག་འཚལ་ལོ། །ཁྲག་ཁྲིག་ལ་ཕྱག་འཚལ་ལོ། །དེ་ལྟར་ཤིན་ཏུ་གྲངས་མང་བའི་བདེ་བར་གཤེགས་པ་བསམ་གྱིས་མི་
ཁྱབ་པ་ལ་ཕྱག་འཚལ་ལོ། །དེ་ལྟར་མི་མཇེད་ཀྱི་འཇིག་རྟེན་གྱི་བྱང་ནུབ་ན་བཞུགས་པའི། བདེ་བར་གཤེགས་པའི་མཚན་བརྗོད་པ་དང༌། མི་མཇེད་ཀྱི་འཇིག་རྟེན་ཕར་
འདས་པ་ན། འཇིག་རྟེན་གྱི་ཁམས་བསམ་གྱིས་མི་ཁྱབ་པ་ན། བདེ་བར་གཤེགས་པ་ཡང་བསམ་གྱིས་མི་ཁྱབ་པ་མཚན་བརྗོད་ཀྱིས་མི་ལང་བ་རྣམས་ལ། སེམས་

ཅན་གང་ཞིག་མོས་པ་སྐྱེས་ཏེ། ཕྱག་བཙལ་མཆོད་པ་བྱས་ནས། རྒྱུན་དུ་མ་བརྗེད་ཡི་དམ་བྱས་གྱུར་ན། ཡུན་དུ་མི་ཐོགས་འཕྲལ་ལ་སྒྲིབ་པ་འབྱང༌ངོ་། །དེ་སྐད་ཅེས་
གཤེན་རབ་ཀྱིས་བཀའ་སྩལ་ཏོ། །དེ་ནས་ཡང་གཤེན་རབ་ཀྱིས་བཀའ་སྩལ་ཏེ། དེ་ནས་ཡང་གཤེན་རབ་ཀྱིས་ཐལ་སྦྱར་གྱི་ཕྱག་རྒྱ་ཐུགས་ཀར་གཏད་ནས། ཞལ་ནས་
སྔགས་བསྒྲགས་ནས་བརྗོད་པ། ཨ་དཀར་ཨ་རྨད་དུ་ཏྲི་སུ་ནག་པོ་ཞི་ཞི་མལ་མལ། སྔགས་དེ་སྐད་ཅེས་བརྗོད་ནས། འདོད་པ་རྣམ་པ་ལྔའི་ཡར་སྟེགས་རྣམས། སྙིང་
རྗེའི་མགྲོན་རིས་དྲུག་གི་སེམས་ཅན་རྣམས་ལ། ཅི་ལྟར་འདོད་པ་བྱིན་གྱིས་བརླབས་ཀྱིན་སྤྲུལ་པ་མཛད་ནས། ཞལ་ནས་སྨོན་ལམ་བཏབ་པ། འདོད་པ་ལྔའི་ཡར་སྟགས་
འདི། །སྙིང་རྗེའི་མགྲོན་རིས་དྲུག་ལ། །ཅི་འདོད་ཡིད་བཞིན་སྤྲུལ་པ་ཡིས། །དགོས་འདོད་རེ་བ་སྐོངས་པར་ཤོག །བདག་གི་བྱིན་རླབས་སྤྲུལ་པ་དང༌། །བདེ་བར་གཤེགས་པ་བརྒྱའི་
བྱིན་རླབས་ཀྱིས། །དམྱལ་བའི་གནས་སུ་ཕྱིན་པར་ཤོག །ཚ་གྲང་སྡུག་བསྔལ་ཞི་བར་ཤོག །བླ་མེད་གོ་འཕང་ཐོབ་པར་ཤོག །ཡི་དྭགས་གནས་སུ་ཕྱིན་པར་ཤོག །བཀྲེས་

སྐོམ་སྡུག་བསྔལ་ཞི་བར་ཤོག །བླ་མེད་གོ་འཕང་ཐོབ་པར་ཤོག །བྱོལ་སོང་གནས་སུ་ཕྱིན་པར་ཤོག །གླེན་ལྐུགས་སྡུག་བསྔལ་ཞི་བར་ཤོག །བླ་མེད་གོ་འཕང་
ཐོབ་པར་ཤོག །མིའི་གནས་སུ་ཕྱིན་པར་ཤོག །འདོད་པའི་སྡུག་བསྔལ་ཞི་བར་ཤོག །བླ་མེད་གོ་འཕང་ཐོབ་པར་ཤོག །ལྷ་མིན་གནས་སུ་ཕྱིན་པར་ཤོག །འཐབ་རྩོད་སྡུག་བསྔལ་
ཞི་བར་ཤོག །བླ་མེད་གོ་འཕང་ཐོབ་པར་ཤོག །ལྷ་ཡི་གནས་སུ་ཕྱིན་པར་ཤོག །འཕམ་ལྟུང་སྡུག་བསྔལ་ཞི་བར་ཤོག །བླ་མེད་གོ་འཕང་ཐོབ་པར་ཤོག །གཤེན་རབ་ཀྱིས་དེ་སྐད་
ཅེས་བཀའ་སྩལ་ནས། ཡོན་བདག་རྣམས་ཀྱིས་འདོད་པ་རྣམ་པ་ལྔའི་ཡར་སྟགས་རྣམས། མཚན་བྱང་ལ་བསྐོར་ནས་ཕྱོགས་བཞིར་བཏང་བས། འཇིག་རྟེན་གྱི་ཁམས་
ཀྱང་གཡོའོ། །་རབ་ཏུ་གཡོའོ། །འགུལ་ལོ་རབ་ཏུ་འགུལ་ལོ། །འུར་རོ་རབ་ཏུ་འུར་རོ། །ཐུག་གོ་རབ་ཏུ་ཐུག་གོ། །ཆེམ་མོ་རབ་ཏུ་ཆེམ་མོ། །ནམ་མཁའ་ལས་འོད་གསལ་མོ་མང་
པོ་ཤར་རོ། །ས་གཞི་ལས་མཛེས་པའི་མེ་ཏོག་མང་པོ་སྐྱེས་སོ། །ཕྱོགས་བཅུའི་འཇིག་རྟེན་ཀུན་སྙན་པ་ཡང་མང་པོར་གྲག་གོ། །དེ་ལ་སེམས་ཅན་ཀུན་ཀྱང་རབ་ཏུ་རྟོག་པ་

སྐྱེས་སོ། །དེའི་ཚེ་དེའི་དུས་ནས། བྲན་ཕྲུག་ཁྲི་ཤེས་ཀྱི་མ་ལི་ཏྲ་ཀ་མུ་བཤའ་གཏུབ་སྦྱང་བའི་འཇིག་རྟེན་ན། དམྱལ་བ་བཤའ་གཏུབ་ཏུ་སྐྱེས་པ་དང༌། དམག་མི་སུམ་བརྒྱ་དང༌། མི་
མཇེད་ཀྱི་འཇིག་རྟེན་གྱི་བྱང་ནུབ་ན། གནས་པའི་རིགས་དྲུག་གི་སེམས་ཅན་དང༌། དེ་ཕར་འདས་ཚུར་སྐྱེ་ཁ་མ་ལ་ཤིན་ཏུ་གྲངས་མང་བ། བྱང་ནུབ་ཀྱི་འཇིག་རྟེན་སྟོང་པ་ཙམ་
ཞིག་ཕུང་པོ་རྡུལ་ཕྲ་རབ་ཏུ་སྐད་ཅིག་མ་ལ་ལྷགས་ནས། ནམ་མཁའ་ལ་འཇའ་ཚོན་གྱི་འོད་དུ་འཕྲོས་ནས་སངས་རྒྱས་ཏེ་སོང་ངོ་། །དེ་ལ་སྤྲོ་བ་སྐྱེས་ནས་སླད་ན་ལུས་པ་རྣམས་
ཀྱིས། ཡང་ལྡན་པ་རྣམ་པ་ལྔའི་ཡར་སྟགས་རྣམས་རིམ་པས་བཏེགས་ནས། ཁྱེའུ་ཆུང་མཚན་དང་ལྡན་པ་བཞི་ཡིས་སྣ་དྲངས་ཏེ། སྙིང་པོ་རྣམས་རིམ་པས་བཟླས་ནས་མཆོད་པ་ཕུལ་
བས། དེའི་ཡོན་ཏན་གྱིས་རྒྱལ་བུ་ཁྲི་འོད་ཀྱི་མ་མུ་ས་ཙ་མ་ལ་དམྱལ་བ་ངུ་འབོད་ཀྱི་གནས་སུ་སྐྱེས་པ་དང༌། དམག་མི་སུམ་བརྒྱས་བདེ་བར་གཤེགས་པ་བཞིའི་ཞལ་སུམ་དུ་མཐོང་ངོ༌། །
སྟོན་པ་གཤེན་རབ་ཀྱིས་བདེ་བར་གཤེགས་པའི་མཚན་བརྗོད་དོ། །འཁོར་སླད་ན་ལུས་པ་རྣམས་ཀྱིས་མཚན་ཕྱག་རེ་རེ་འཙལ་ལོ། །དབྱིངས་ཀྱི་ཡུམ་ས་ཏྲིག་ཨེར་སངས་ནི། །སྐུ་

མདོག་གསེར་གྱི་སྙིང་པོ་འདྲ། །རྒྱན་དང་ཆ་ལུགས་གཞལ་ཡས་ཁང༌། །གསེར་ལ་གསེར་གྱི་འོད་ཀྱིས་རབ་ཏུ་མཛེས་པར་བརྒྱན། །ཕྱག་མཚན་གཡས་ན་གསེར་
གྱི་ཡི་གེ་དཔའ་བོ་འབྲུ་ལྔ་བསྣམས། །ཕྱག་མཚན་གཡོན་ན་སྣང་གསལ་གསེར་གྱི་མེ་ལོང་བསྣམས། །རིན་པོ་ཆེ་ལྟར་བཀྲ་བའི་རྩལ་ཆེན་སེང་གེ་གཉིས་ཀྱི་ཁྲི་ལ་
བཞུགས། །བྱིན་གྱི་བརླབས་ནས་འགྲོ་བའི་དོན་མཛད་པ། །ས་ཏྲིག་ཨེར་སངས་སྐུ་ལ་ཕྱག་འཚལ་ལོ། །དབྱིངས་ཀྱི་ཡུམ་ས་ཏྲིག་ཨེར་སངས་ཀྱི་སྐུའི་བྱིན་རླབས་ལས་བྱུང་
བའི་བདེ་བར་གཤེགས་པ། །མི་མཇེད་ཀྱི་འཇིག་རྟེན་གྱི་ལྷོ་ནུབ་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །སྐུའི་ལྷ་མོ་གཙང་མ་རིན་ཆེན་ཏོག་ལ་ཕྱག་འཚལ་
ལོ། །སྐུའི་ལྷ་མོ་མདངས་ལྡན་ཤེས་འབར་མ་ལ་ཕྱག་འཚལ་ལོ། །སྐུའི་ལྷ་མོ་ཐོར་ཚུགས་འབུམ་ཕྲག་མ་ལ་ཕྱག་འཚལ་ལོ། །སྐུའི་ལྷ་མོ་མི་འཁྲུག་ཐུགས་(མཚན་)
ལྡན་མ་ལ་ཕྱག་འཚལ་ལོ། །སྐུའི་ལྷ་མོ་འོད་དཔག་ཚད་མེད་འཕྲོ་མ་ལ་ཕྱག་འཚལ་ལོ། ། དབྱིངས་ཀྱི་ཡུམ་ས་ཏྲིག་ཨེར་སངས་ཀྱི་གསུང་གི་བྱིན་རླབས་ལས་བྱུང་བའི་

བདེ་བར་གཤེགས་པ་མི་མཇེད་ཀྱི་འཇིག་རྟེན་ཀྱི་ལྷོ་ནུབ་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །གསུང་གི་ལྷ་མོ་(འོད་ཟེར་)ཟེར་དཔག་མུ་སྐྱེད་ལྡན་ལ་ཕྱག་འཚལ་ལོ། །གསུང་
གི་ལྷ་མོ་བདུད་རྣམས་བདུད་རྩིར་བསྒྱུར་ལ་ཕྱག་འཚལ་ལོ། །གསུང་གི་ལྷ་མོ་ཐུགས་མཐུན་རྣམ་པར་རྒྱལ་ལ་ཕྱག་འཚལ་ལོ། །གསུང་གི་ལྷ་མོ་བྱམས་སྙོམས་ཐིག་
འགྱེད་མ་ལ་ཕྱག་འཚལ་ལོ། །གསུང་གི་ལྷ་མོ་བརྗིད་གནོན་སྐྱེད་བྱེད་མ་ལ་ཕྱག་འཚལ་ལོ། །དབྱིངས་ཀྱི་ཡུམ་ས་ཏྲིག་ཨེར་སངས་ཀྱི་ཐུགས་ཀྱི་བྱིན་རླབས་ལས་བྱུང་
བའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ལྷོ་ནུབ་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཐུགས་ཀྱི་ལྷ་མོ་ཞི་དལ་བདེ་ལམ་སྟོན་ལ་ཕྱག་
འཚལ་ལོ། །ཐུགས་ཀྱི་ལྷ་མོ་དོན་རྟོགས་མཚན་དང་ལྡན་ལ་ཕྱག་འཚལ་ལོ། །ཐུགས་ཀྱི་ལྷ་མོ་བསྐྱེད་དཔལ་ཡོངས་སུ་དག་ལ་ཕྱག་འཚལ་ལོ། །ཐུགས་ཀྱི་ལྷ་མོ་
བོན་སྡེ་རིགས་འབྱེད་ཅན་ལ་ཕྱག་འཚལ་ལོ། །ཐུགས་ཀྱི་ལྷ་མོ་མི་མགོན་བདུད་རྩིའི་རྒྱུན་ལ་ཕྱག་འཚལ་ལོ། །དབྱིངས་ཀྱི་ཡུམ་ས་ཏྲིག་ཨེར་སངས་ཀྱི་ཡོན་ཏན་

གྱི་བྱིན་རླབས་ལས་བྱུང་བའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ལྷོ་ནུབ་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཡོན་ཏན་གྱི་ལྷ་
མོ་རྒྱལ་མོ་ཀློང་སྒྱུར་མ་ལ་ཕྱག་འཚལ་ལོ། །ཡོན་ཏན་གྱི་ལྷ་མོ་ཡོངས་སུ་གྲུབ་པ་སྐྱོང་ལ་ཕྱག་འཚལ་ལོ། །ཡོན་ཏན་གྱི་ལྷ་མོ་དཀྱིལ་རུམ་རྩེ་ཕུད་(རྒྱལ་)མ་ལ་ཕྱག་
འཚལ་ལོ། །ཡོན་ཏན་གྱི་ལྷ་མོ་དབལ་སོ་ཡམ་ངར་ལྡན་ལ་ཕྱག་འཚལ་ལོ། །ཡོན་ཏན་གྱི་ལྷ་མོ་འཕྲུལ་ནམ་གཏོ་རྒྱལ་འབྱུང་ལ་ཕྱག་འཚལ་ལོ། །དབྱིངས་ཀྱི་ཡུམ་
ས་ཏྲིག་ཨེར་སངས་ཀྱི་ཕྲིན་ལས་ཀྱི་བྱིན་རླབས་ལས་བྱུང་བའི་བདེ་བར་གཤེགས་པ་མི་མཇེད་ཀྱི་འཇིག་རྟེན་ལྷོ་ནུབ་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །
ཕྲིན་ལས་ཀྱི་ལྷ་མོ་རྒྱལ་རྟགས་ཐིག་ཆ་མ་ལ་ཕྱག་འཚལ་ལོ། །ཕྲིན་ལས་ཀྱི་ལྷ་མོ་འོད་(འབྱམས་)འཇམ་ལར་ཁྱབ་མ་ལ་ཕྱག་འཚལ་ལོ། །ཕྲིན་ལས་ཀྱི་ལྷ་མོ་འབྲང་ནམ་
གཟུངས་མི་ཡེངས་མ་ལ་ཕྱག་འཚལ་ལོ། །ཕྲིན་ལས་ཀྱི་ལྷ་མོ་གཡོ་འཁྲུལ་གྱི་སྐོར་གླིང་མ་ལ་ཕྱག་འཚལ་ལོ། །ཕྲིན་ལས་ཀྱི་ལྷ་མོ་ཆུ་ཀླུང་འགྱུར་བསྒྱུར་བྱེད་མ་ལ་

ཕྱག་འཚལ་ལོ། །ཡེ་ཤེས་ཀྱི་ལྷ་འོད་དཀར་ནི། སྐུ་མདོག་ཤེལ་གྱི་སྙིང་པོ་འདྲ། །རྒྱན་དང་ཆ་ལུགས་གཞལ་ཡས་ཁང༌། །ཤེལ་ལ་ཤལ་གྱི་འོད་ཀྱིས་རབ་ཏུ་མཛེས་པར་བརྒྱན། །ཕྱག་
མཚན་ཐུགས་རྗེ་འདྲེན་པའི་ལྕགས་ཀྱུ་བསྣམས། །རིན་པོ་ཆེ་ལྟར་བཀྲ་བ་ཡི། །སྟོབས་ཆེན་གླང་པོ་གཉིས་ཀྱི་གདན་ལ་བཞུགས། །ཐུགས་རྗེ་བསྐྱེད་ནས་འགྲོ་བའི་དོན་མཛད་པ། །
གཤེན་ལྷ་འོད་དཀར་སྐུ་ལ་ཕྱག་འཚལ་ལོ། །ཡེ་ཤེས་ཀྱི་ལྷ་གཤེན་ལྷ་འོད་དཀར་གྱི་སྐུའི་ཐུགས་རྗེ་ལས་བསྐྱེད་པའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ལྷོ་ནུབ་
ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །སྐུའི་ལྷ་བོན་སྟོང་མཁའ་ནམ་ལ་ཕྱག་འཚལ་ལོ། །སྐུའི་ལྷ་ཡེ་ཐན་ཡེ་འབྱུང་ལ་ཕྱག་འཚལ་ལོ། །སྐུའི་ལྷ་བ་
ནམ་འབྱུང་སྐས་ལ་ཕྱག་འཚལ་ལོ། །སྐུའི་ལྷ་གསལ་སྒྲོན་མུན་འཇོམས་ལ་ཕྱག་འཚལ་ལོ། །སྐུའི་ལྷ་མུ་དྲུང་ལྡན་པ་ལ་ཕྱག་འཚལ་ལོ། །ཡེ་ཤེས་ཀྱི་ལྷ་གཤེན་ལྷ་
འོད་དཀར་གྱི་གསུང་གི་ཐུགས་རྗེ་ལས་བསྐྱེད་པའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ལྷོ་ནུབ་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །གསུང་གི་ལྷ་

འོད་ནམ་ཏིང་གཙུག་ལ་ཕྱག་འཚལ་ལོ། །གསུང་གི་ལྷ་རོལ་པ་དབྱིངས་རྟགས་ལ་ཕྱག་འཚལ་ལོ། །གསུང་གི་ལྷ་དགུང་རྫོགས་རོལ་ཏང་ལ་ཕྱག་འཚལ་ལོ། །
གསུང་གི་ལྷ་ཡབ་ལྷ་ཐོག་ཐང་ལ་ཕྱག་འཚལ་ལོ། །གསུང་གི་ལྷ་དྲུག་ལྡན་མངོན་གསལ་ལ་ཕྱག་འཚལ་ལོ། །ཡེ་ཤེས་ཀྱི་ལྷ་གཤེན་ལྷ་འོད་དཀར་གྱི་ཐུགས་ཀྱི་ཐུགས་
རྗེ་ལས་བསྐྱེད་པའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ལྷོ་ནུབ་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཐུགས་ཀྱི་ལྷ་ཁྲི་(གསུམ་)རུམ་མུར་སྡུད་ལ་ཕྱག་
འཚལ་ལོ། །ཐུགས་ཀྱི་ལྷ་(གུང་རྨ་)དགུང་མང་པོ་ངོ་མཚར་ལ་ཕྱག་འཚལ་ལོ། །ཐུགས་ཀྱི་ལྷ་གོར་ཏང་རྗེ་བརྟན་པ་ལ་ཕྱག་འཚལ་ལོ། །ཐུགས་ཀྱི་ལྷ་འགྱིང་བག་དཀར་ཏེ་ལ་
ཕྱག་འཚལ་ལོ། །ཐུགས་ཀྱི་ལྷ་གནམ་ལྡེ་ཁྲི་ཤག་པ་ལ་ཕྱག་འཚལ་ལོ། །ཡེ་ཤེས་ཀྱི་ལྷ་གཤེན་ལྷ་འོད་དཀར་གྱི་ཡོན་ཏན་གྱི་ཐུགས་རྗེ་ལས་བསྐྱེད་པའི་བདེ་བར་
གཤེགས་པ་མི་མཇེད་ཀྱི་འཇིག་རྟེན་གྱི་ལྷོ་ནུབ་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཡོན་ཏན་གྱི་ལྷ་ཕྱ་ཏིང་མཁའ་ནམ་ལ་ཕྱག་འཚལ་ལོ། །ཡོན་

ཏན་གྱི་ལྷ་གཏིང་གསལ་གསང་རྗེ་ལ་ཕྱག་འཚལ་ལོ། །ཡོན་ཏན་ལྷ་རྩོལ་ཏང་(མཁར་འཛེགས་)ལར་རྗེ་ལ་ཕྱག་འཚལ་ལོ། །ཡོན་ཏན་གྱི་ལྷ་འོད་དེ་རྒྱལ་བ་ལ་ཕྱག་འཚལ་ལོ། །ཡོན་
ཏན་གྱི་ལྷ་བྲག་ཆགས་བརྩན་བཏང་ལ་ཕྱག་འཚལ་ལོ། །ཡེ་ཤེས་ཀྱི་ལྷ་གཤེན་ལྷ་འོད་དཀར་གྱི་ཕྲིན་ལས་ཀྱི་ཐུགས་རྗེ་ལས་བསྐྱེད་པའི་བདེ་བར་གཤེགས་པ་མི་མཇེད་ཀྱི་
འཇིག་རྟེན་གྱི་ལྷོ་ནུབ་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། ཕྲིན་ལས་ཀྱི་ལྷ་སྣ་ཚོགས་ལེགས་པར་འབྱུང་ལ་ཕྱག་འཚལ་ལོ། །ཕྲིན་ལས་ཀྱི་ལྷ་ཟླ་གསང་
དངོས་གྲུབ་ལ་ཕྱག་འཚལ་ལོ། །ཕྲིན་ལས་ཀྱི་ལྷ་བཀོད་རྒྱ་དབང་ཕྱུང་ལ་ཕྱག་འཚལ་ལོ། །ཕྲིན་ལས་ཀྱི་ལྷ་བསྐལ་ལྡན་གྲགས་ཤེས་རབ་ལ་ཕྱག་འཚལ་ལོ། །ཕྲིན་
ལས་ཀྱི་ལྷ་དག་སྐུ་ཁྱབ་ཏིག་ལ་ཕྱག་འཚལ་ལོ། །ཐབས་ཀྱི་མཆོག་སྲིད་པ་སངས་པོ་འབུམ་ཁྲི་ནི། །སྐུ་མདོག་དངུལ་གྱི་སྙིང་པོ་འདྲ། །རྒྱན་དང་ཆ་ལུགས་གཞལ་ཡས་ཁང༌། །
དངུལ་ལ་དངུལ་གྱི་འོད་ཀྱིས་རབ་ཏུ་མཛེས་པར་བརྒྱན། །ཕྱག་མཚན་རིན་པོ་ཆེའི་རྒྱལ་མཚན་བསྣམས། །རིན་པོ་ཆེ་ལྟར་བཀྲ་བ་ཡི། །རླབས་ཆེན་བྱ་ཁྱུང་གཉིས་ཀྱི་གདན་

ལ་བཞུགས། །སྤྲུལ་པ་སྲིད་ནས་འགྲོ་བའི་དོན་མཛད་པ། །སངས་པོ་འབུམ་ཁྲིའི་སྐུ་ལ་ཕྱག་འཚལ་ལོ། །ཐབས་ཀྱི་མཆོག་སྲིད་པ་སངས་པོ་འབུམ་ཁྲིའི་
སྐུའི་སྤྲུལ་པ་ལས་སྲིད་པའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ལྷོ་ནུབ་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །སྐུའི་སྲིད་པ་ཡེ་བདལ་མུ་ཐུག་
ལ་ཕྱག་འཚལ་ལོ། །སྐུའི་སྲིད་པ་དབང་ཆེན་རྟག་བརྟན་ལ་ཕྱག་འཚལ་ལོ། །སྐུའི་སྲིད་པ་འོད་ཟེར་མུ་འོད་རྒྱན་ཟེར་ཐིག་ལ་ཕྱག་འཚལ་ལོ། །སྐུའི་སྲིད་པ་མཁར་དང་
ལྡན་བཙན་མཆོག་ལ་ཕྱག་འཚལ་ལོ། །སྐུའི་སྲིད་པ་དམིགས་པའི་ཡུལ་བོན་ཉིད་ལ་ཕྱག་འཚལ་ལོ། །ཐབས་ཀྱི་མཆོག་སྲིད་པ་སངས་པོ་འབུམ་ཁྲིའི་གསུང་གི་སྤྲུལ་
པ་ལས་སྲིད་པའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ལྷོ་ནུབ་ན། ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །གསུང་གི་སྲིད་པ་ཐུགས་རྗེ་(དྲང་སྟོབས་ལྡན་)དྲག་པོ་སྟོན་ལ་
ཕྱག་འཚལ་ལོ། །གསུང་གི་སྲིད་པ་འཁོར་བ་སྒྲོལ་བར་འདྲེན་པ་ལ་ཕྱག་འཚལ་ལོ། །གསུང་གི་སྲིད་པ་གཞི་རྒྱུད་ལས་བྱམས་པ་འགྱེད་ལ་ཕྱག་འཚལ་ལོ། །གསུང་གི་སྲིད་

པ་རིམ་པས་བགྲོད་ཐེག་པ་ལྡན་ལ་ཕྱག་འཚལ་ལོ། །གསུང་གི་སྲིད་པ་ནམ་མཁའ་སྟོང་རྒྱ་མ་ཆད་པ་ལ་ཕྱག་འཚལ་ལོ། །ཐབས་ཀྱི་མཆོག་སྲིད་པ་སངས་པོ་འབུམ་ཁྲིའི་
ཐུགས་ཀྱི་སྤྲུལ་པ་ལས་སྲིད་པའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ལྷོ་ནུབ་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཐུགས་ཀྱི་སྲིད་པ་ཁོམ་དབང་
གདལ་གཙོ་ལ་ཕྱག་འཚལ་ལོ། །ཐུགས་ཀྱི་སྲིད་པ་གདངས་དང་འཇམ་པ་ལ་ཕྱག་འཚལ་ལོ། །ཐུགས་ཀྱི་སྲིད་པ་མུ་སྤྱོད་ཡོད་ཐ་ལ་ཕྱག་འཚལ་ལོ། །ཐུགས་ཀྱི་སྲིད་པ་མུ་
ལ་འོད་ཤེས་ལ་ཕྱག་འཚལ་ལོ། །ཐུགས་ཀྱི་སྲིད་པ་མུ་(འཕན་)འབར་རིགས་རྒྱལ་ལ་ཕྱག་འཚལ་ལོ། །ཐབས་ཀྱི་མཆོག་སྲིད་པ་སངས་པོ་འབུམ། ཁྲིའི་ཡོན་ཏན་གྱི་སྤྲུལ་པ་ལས་
སྲིད་པའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ལྷོ་ནུབ་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཡོན་ཏན་གྱི་སྲིད་པ་མཁའ་ཀློང་ཡངས་ཏང་ལ་ཕྱག་
འཚལ་ལོ། །ཡོན་ཏན་གྱི་སྲིད་པ་འོད་གནམ་ཏིང་ཤགས་ལ་ཕྱག་འཚལ་ལོ། །ཡོན་ཏན་གྱི་སྲིད་པ་མུ་རྒྱུང་དོན་སྤྱི་ལ་ཕྱག་འཚལ་ལོ། །ཡོན་ཏན་གྱི་སྲིད་པ་ཕྲ་མཁྱེན་

སྐོས་དྲུག་ལ་ཕྱག་འཚལ་ལོ། །ཡོན་ཏན་གྱི་སྲིད་པ་དབེན་པ་ཡོངས་ཏིང་ལ་ཕྱག་འཚལ་ལོ། །ཐབས་ཀྱི་མཆོག་སྲིད་པ་སངས་པོ་འབུམ་ཁྲིའི་ཕྲིན་ལས་ཀྱི་
སྤྲུལ་པ་ལས་སྲིད་པའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ལྷོ་ནུབ་ན། ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཕྲིན་ལས་ཀྱི་སྲིད་པ་ལེགས་ཏང་བརྟན་
པ་རྗེ་ལ་ཕྱག་འཚལ་ལོ། །ཕྲིན་ལས་ཀྱི་སྲིད་པ་དབང་ཐིག་རྒྱས་ཐིག་འདེབས་ལ་ཕྱག་འཚལ་ལོ། །ཕྲིན་ལས་ཀྱི་སྲིད་པ་དབྱིངས་ལ་གདལ་འགྲོ་བ་འདུལ་ལ་ཕྱག་འཚལ་ལོ། །
ཕྲིན་ལས་ཀྱི་སྲིད་པ་འདུན་པར་གཞི་དོན་ངེས་ལ་ཕྱག་འཚལ་ལོ། །ཕྲིན་ལས་ཀྱི་སྲིད་པ་འགྱོགས་དང་ལྡན་སྟོབས་དབང་ལ་ཕྱག་འཚལ་ལོ། །ཤེས་རབ་ཀྱི་ཕུལ་སྟོན་པ་གཤེན་
རབ་མི་བོ་ནི། །སྐུ་མདོག་རིན་པོ་ཆེ་ལྟར་བཀྲ། །རྒྱན་དང་ཆ་ལུགས་གཞལ་ཡས་ཁང༌། །རིན་པོ་ཆེ་ལ་རིན་པོ་ཆེའི་འོད་ཀྱིས་རབ་ཏུ་མཛེས་པར་བརྒྱན། །ཕྱག་མཚན་
གསེར་གྱི་ཆག་ཤིང་བསྣམས། །རིན་པོ་ཆེ་ལྟར་བཀྲ་བ་ཡི། །འཁོར་ལོ་དགུ་བརྩེགས་ཁྲི་ལ་བཞུགས། །འོད་ཟེར་བཀྱེ་ནས་འགྲོ་བའི་དོན་མཛད་པ། །གཤེན་རབ་མི་བོའི་སྐུ་

ལ་ཕྱག་འཚལ་ལོ། །ཤེས་རབ་ཀྱི་ཕུལ་སྟོན་པ་གཤེན་རབ་མི་བོའི་སྐུའི་འོད་ཟེར་ལས་བཀྱེ་བའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ལྷོ་ནུབ་ན། །ཐུགས་རྗེ་ཐབས་ཀྱིས་
འགྲོ་བའི་དོན་མཛད་པ། །སྐུའི་གཤེན་ཁ་དོད་དང་བ་ལ་ལ་ཕྱག་འཚལ་ལོ། །སྐུའི་གཤེན་ཡེ་སངས་ཕུད་རྒྱལ་ལ་ཕྱག་འཚལ་ལོ། །སྐུའི་གཤེན་གཡོ་མེར་འགུལ་བསྐྱེད་ལ་ཕྱག་
འཚལ་ལོ། །སྐུའི་གཤེན་རིང་ནམ་(འཕང་)དཔའ་ཕྱོད་ལ་ཕྱག་འཚལ་ལོ། །སྐུའི་གཤེན་གཙུག་སྲས་རྨ་ནམ་ལ་ཕྱག་འཚལ་ལོ། །ཤེས་རབ་ཀྱི་ཕུལ་སྟོན་པ་གཤེན་རབ་མི་བོའི། །
གསུང་གི་འོད་ཟེར་ལས་བཀྱེ་བའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ལྷོ་ནུབ་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །གསུང་གི་གཤེན་མཐིང་འབྲང་
རྩལ་ཁུགས་ལ་ཕྱག་འཚལ་ལོ། །གསུང་གི་གཤེན་རིང་ཤགས་འཕྲུལ་དྲང་ལ་ཕྱག་འཚལ་ལོ། །གསུང་གི་གཤེན་འབད་དྲང་རྩོལ་རོང་ལ་ཕྱག་འཚལ་ལོ། །གསུང་གི་གཤེན་
རང་གསལ་གྱི་ཐིག་ལེ་ལ་ཕྱག་འཚལ་ལོ། །གསུང་གི་གཤེན་འཆད་ཁུངས་རྒྱུད་ལམ་ཐིག་ལ་ཕྱག་འཚལ་ལོ། །ཤེས་རབ་ཀྱི་ཕུལ་སྟོན་པ་གཤེན་རབ་མི་བོའི་ཐུགས་

ཀྱི་འོད་ཟེར་ལས་བཀྱེ་བའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ལྷོ་ནུབ་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཐུགས་ཀྱི་གཤེན་
དབྱིངས་ལས་བདེར་གྲུབ་གཙོ་ལ་ཕྱག་འཚལ་ལོ། །ཐུགས་ཀྱི་གཤེན་རོལ་པ་དོན་ཕྱུང་རྗེ་ལ་ཕྱག་འཚལ་ལོ། །ཐུགས་ཀྱི་གཤེན་གསལ་ཐང་འོད་རུམ་འབར་ལ་ཕྱག་
འཚལ་ལོ། །ཐུགས་ཀྱི་གཤེན་གནམ་ཁྱབ་ཀུན་ཏུ་བསྐྱེད་ལ་ཕྱག་འཚལ་ལོ། །ཐུགས་ཀྱི་གཤེན་རིགས་བརྒྱ་ཡོངས་སུ་གསལ་ལ་ཕྱག་འཚལ་ལོ། །ཤེས་རབ་ཀྱི་
ཕུལ་སྟོན་པ་གཤེན་རབ་མི་བོའི་ཡོན་ཏན་གྱི་འོད་ཟེར་ལས་བཀྱེ་བའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ལྷོ་ནུབ་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་
པ། །ཡོན་ཏན་གྱི་གཤེན་བདེ་ལྡན་དོན་གྲུབ་རྟགས་ལ་ཕྱག་འཚལ་ལོ། །ཡོན་ཏན་གྱི་གཤེན་རྟུལ་ཤུགས་ཀྱིས་ཐོགས་མེད་དྲག་ལ་ཕྱག་འཚལ་ལོ། །ཡོན་ཏན་གྱི་གཤེན་
དྲང་ལ་དྲག་གཅིག་ཏུ་སྟོན་ལ་ཕྱག་འཚལ་ལོ། །ཡོན་ཏན་གྱི་གཤེན་ཞི་དལ་དུའང་ཚུལ་ལྡན་ལ་ཕྱག་འཚལ་ལོ། །ཡོན་ཏན་གྱི་གཤེན་གྲུབ་པ་གསུང་གིས་སྒྲ་རྣམས་འབྱེད་ལ་

ཕྱག་འཚལ་ལོ། །ཤེས་རབ་ཀྱི་ཕུལ་སྟོན་པ་གཤེན་རབ་མི་བོའི་ཕྲིན་ལས་ཀྱི་འོད་ཟེར་ལས་བཀྱེ་བའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ལྷོ་ནུབ་ན། །ཐུགས་རྗེ་
ཐབས་ཀྱིས་འགྲོ་བའི་དོན་མཛད་པ། །ཕྲིན་ལས་ཀྱི་གཤེན་འཕྲུལ་ཆ་རོལ་པ་བསྒྱུར་ལ་ཕྱག་འཚལ་ལོ། །ཕྲིན་ལས་ཀྱི་གཤེན་ཞི་གནས་ལ་ངང་ལ་ངེས་ལ་ཕྱག་འཚལ་ལོ། །
ཕྲིན་ལས་ཀྱི་གཤེན་ལེགས་སྤྱོད་དོན་བསྡུས་ལ་ཕྱག་འཚལ་ལོ། །ཕྲིན་ལས་ཀྱི་གཤེན་འདྲེན་ལམ་རྒྱུད་མི་ནོར་ལ་ཕྱག་འཚལ་ལོ། །ཕྲིན་ལས་ཀྱི་གཤེན་སྟོབས་ཤུགས་ཀྱི་
ཕྱག་རྒྱ་ལ་ཕྱག་འཚལ་ལོ། །དེ་ལྟར་ལྷོ་ནུབ་ཀྱི་བདེ་བར་གཤེགས་པ་བརྒྱ་ལ་ཕྱག་འཚལ་ལོ། །དེ་ནས་ཡང་གཤེན་རབ་ཀྱིས་བཀའ་སྩལ་པ། ངས་འདུལ་བའི་མི་མཇེད་ཀྱི་
འཇིག་རྟེན་ཕར་འདས་པའི་ལྷོ་ནུབ་ན། ངས་ཀྱང་སྟོན་པ་མི་བྱེད་དེ། འཇིག་རྟེན་གྱི་ཁམས་ཀྱང་བསམ་གྱིས་མི་ཁྱབ་སྟེ་གྲངས་མང་ངོ་། །སེམས་ཅན་གྱི་ལས་ཀྱང་བསམ་གྱིས་
མི་ཁྱབ་སྟེ་གྲངས་མང་ངོ༌། །སྟོན་པའི་བཀའ་ཡང་བསམ་གྱིས་མི་ཁྱབ་སྟེ་གྲངས་མང་ངོ༌། །དེ་ལྟར་ལྷོ་ནུབ་འཇིག་རྟེན་གྱི་ཁམས་གངྒའི་ཀླུང་གི་བྱེ་མ་སྙེད་ཙམ་དུ་གྲངས་མང་བ་

ན་བཞུགས་པའི་བདེ་བར་གཤེགས་པ་མི་མཇེད་ཀྱི་འཇིག་རྟེན་ན། ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །གཅིག་ལ་ཕྱག་འཚལ་ལོ། །བཅུ་ལ་ཕྱག་འཚལ་
ལོ། །བརྒྱ་ལ་ཕྱག་འཚལ་ལོ། །སྟོང་ལ་ཕྱག་འཚལ་ལོ། །ཁྲི་ལ་ཕྱག་འཚལ་ལོ། །འབུམ་ལ་ཕྱག་འཚལ་ལོ། །ས་ཡ་ལ་ཕྱག་འཚལ་ལོ། །བྱེ་བ་ལ་ཕྱག་འཚལ་ལོ། །དུང་
ཕྱུར་ལ་ཕྱག་འཚལ་ལོ། །ཁྲག་ཁྲིག་ལ་ཕྱག་འཚལ་ལོ། །དེ་ལྟར་ཤིན་ཏུ་གྲངས་མང་བའི་བདེ་བར་གཤེགས་པ་བསམ་གྱིས་མི་ཁྱབ་པ་ལ་ཕྱག་འཚལ་ལོ། །དེ་ལྟར་མི་མཇེད་
ཀྱི་འཇིག་རྟེན་གྱི་ལྷོ་ནུབ་ན་བཞུགས་པའི་བདེ་བར་གཤེགས་པའི་མཚན་བརྗོད་པ་དང༌། མི་མཇེད་ཀྱི་འཇིག་རྟེན་ཕར་འདས་པ་ན། འཇིག་རྟེན་གྱི་ཁམས་བསམ་གྱིས་མི་ཁྱབ་པ་ན། 
བདེ་བར་གཤེགས་པ་མཚན་བརྗོད་ཀྱིས་མི་ལང་བ་རྣམས་ལ། སེམས་ཅན་གང་ཞིག་མོས་པ་སྐྱེས་ཏེ། ཕྱག་བཙལ་མཆོད་པ་བྱས་ཤིང་རྒྱུན་དུ་མ་བྱེད་ཡི་དམ་བྱས་གྱུར་ན། ཡུན་
དུ་མི་ཐོགས་འཕྲལ་ལ་སྒྲིབ་པ་འབྱང༌ངོ་། །དེ་སྐད་ཅེས་གཤེན་རབ་ཀྱིས་བཀའ་སྩལ་ཏོ། །དེ་ནས་ཡང་གཤེན་རབ་ཀྱིས་ཐལ་སྦྱར་གྱིས་ཕྱག་རྒྱ་ཐུགས་ཀར་གཏད་ནས། ཞལ་ནས་

སྔགས་བསྒྲགས་ནས་བརྗོད་པ། ཨ་དཀར་ཨ་རྨད་དུ་ཏྲི་སུ་ནག་པོ་ཞི་ཞི་མལ་མལ། སྔགས་དེ་སྐད་བརྗོད་ནས། འདོད་པ་རྣམ་པ་ལྔའི་ཡར་སྟགས་འདིས། སྙིང་རྗེའི་མགྲོན་རིགས་དྲུག་གི་སེམས་
ཅན་རྣམས་ལ། ཇི་ལྟར་འདོད་པར་བྱིན་གྱིས་རླབས་ཀྱིན་སྤྲུལ་པར་མཛད་ནས། ཞལ་ནས་སྨོན་ལམ་བཏབ་པ། འདོད་པ་ལྔའི་ཡར་སྟགས་འདི། །སྙིང་རྗེའི་མགྲོན་རིས་དྲུག་སེམས་ཅན་
ལ། །ཅི་འདོད་ཡིད་བཞིན་སྤྲུལ་པ་ཡི། །དགོས་འདོད་རེ་བ་བསྐང་པར་ཤོག །བདག་གི་བྱིན་རླབས་སྤྲུལ་པ་དང༌། །བདེ་བར་གཤེགས་པ་བརྒྱའི་ཐུགས་རྗེ་ཡིས། །དམྱལ་བའི་གནས་སུ་ཕྱིན་
པར་ཤོག །ཚ་གྲང་སྡུག་བསྔལ་ཞི་བར་ཤོག །བླ་མེད་གོ་འཕང་ཐོབ་པར་ཤོག །ཡི་དྭགས་གནས་སུ་ཕྱིན་པར་ཤོག །བཀྲེས་སྐོམ་སྡུག་བསྔལ་ཞི་བར་ཤོག །བླ་མེད་གོ་འཕང་ཐོབ་པར་
ཤོག །བྱོལ་སོང་གནས་སུ་ཕྱིན་པར་ཤོག །གླེན་ལྐུགས་སྡུག་བསྔལ་ཞི་བར་ཤོག །བླ་མེད་གོ་འཕང་ཐོབ་པར་ཤོག །མི་ཡི་གནས་སུ་ཕྱིན་པར་ཤོག །འདོད་པའི་སྡུག་བསྔལ་ཞི་
བར་ཤོག །བླ་མེད་གོ་འཕང་ཐོབ་པར་ཤོག །ལྷ་མིན་གནས་སུ་ཕྱིན་པར་ཤོག །འཐབ་རྩོད་སྡུག་བསྔལ་ཞི་བར་ཤོག །བླ་མེད་གོ་འཕང་ཐོབ་པར་ཤོག །ལྷ་ཡི་གནས་སུ་ཕྱིན་

པར་ཤོག །འཕམ་ལྟུང་སྡུག་བསྔལ་ཞི་བར་ཤོག །བླ་མེད་གོ་འཕང་ཐོབ་པར་ཤོག །གཤེན་རབ་ཀྱིས་དེ་སྐད་ཅེས་བཀའ་སྩལ་པས། ཡོན་བདག་རྣམས་ཀྱིས་འདོད་པ་
རྣམ་པ་ལྔའི་ཡར་སྟགས་རྣམས། མཚན་བྱང་ལ་བསྐོར་ནས་ཕྱོགས་བཞིར་བཏང་བས། འཇིག་རྟེན་གྱི་ཁམས་ཀྱང་གཡོའོ་རབ་ཏུ་གཡོའོ། །འགུལ་ལོ་རབ་ཏུ་འགུལ་ལོ། །འུར་
རོ་རབ་ཏུ་འུར་རོ། །ཐུག་གོ་རབ་ཏུ་ཐུག་གོ། །ཆེམ་མོ་རབ་ཏུ་ཆེམ་མོ། །ནམ་མཁའ་ལས་ཀྱང་འོད་གསལ་མོ་མང་པོ་ཤར་རོ། །ས་གཞི་ལས་མཛེས་པའི་མེ་ཏོག་མང་པོ་སྐྱེས་
སོ། །ཕྱོགས་བཅུའི་འཇིག་རྟེན་ཀུན་ན་སྒྲ་སྙན་པ་མང་པོར་གྲག་གོ། །དེ་ལ་སེམས་ཅན་ཀུན་ཀྱང་རྟོག་པ་རབ་ཏུ་སྐྱེས་སོ། །དེའི་ཚེ་དེའི་དུས་ན། རྒྱལ་བུ་ཁྲི་ཤང་གི་མ་མུ་ས་ཙ་
ལ་མ། དམྱལ་བ་ངུ་འབོད་གནས་སུ་སྐྱེས་པ་དང༌། དམག་མི་སུམ་བརྒྱ་དང༌མི་མཇེད་ཀྱི་འཇིག་རྟེན་གྱི་ལྷོ་ནུབ་ན་གནས་པའི་རིས་དྲུག་གི་སེམས་ཅན་དང༌། དེ་ཕར་འདས་ཚུར་
སྐྱེ་ཁ་མ་ལ། ཤིན་ཏུ་གྲངས་མང་བ་ལྷོ་ནུབ་ཀྱི་འཇིག་རྟེན་སྟོངས་པ་ཙམ་ཞིག །ཕུང་པོ་རྡུལ་ཕྲ་རབ་སྐད་ཅིག་མ་ཅིག་ལ་ལྷགས་ནས། ནམ་མཁའ་ལས་གཞའ་ཚོན་གྱི་འོད་

དུ་འཕྲོས་ཏེ་སངས་རྒྱས་ཏེ་སོང་ངོ་། །དེ་ལ་སྤྲོ་བ་སྐྱེས་ནས་སླད་ནས་ལུས་པ་རྣམས་ཀྱིས། ཡང་ལྡན་པ་རྣམ་པ་ལྔའི་ཡར་སྟགས་རིམ་པས་བཀྱེ་ནས། ཁྱེའུ་ཆུང་མཚན་དང་ལྡན་པ་བཞིས་
སྣ་དྲངས་ཏེ། སྙིང་པོ་རྣམས་བཟླས་ཤིང་མཆོད་པ་ཕུལ་བས། དེའི་ཡོན་ཏན་གྱིས་བོན་པོ་སྤ་གྱིམ་ཤང་གོང་གོང་དམྱལ་བ་ཐིག་ནག་ཡུལ་དུ་སྐྱེས་པ་དང༌། དམག་མི་སུམ་བརྒྱས་བདེ་བར་
གཤེགས་པ་བཞིའི་ཞལ་མངོན་སུམ་དུ་མཐོང་ངོ་། །སྟོན་པ་གཤེན་རབ་ཀྱིས་ཡང་བདེ་བར་གཤེགས་པའི་མཚན་ནས་བརྗོད་དོ། །འཁོར་སླད་མ་རྣམས་ཀྱིས་མཚན་ཕྱག་རེ་རེ་བཙལ་
ལོ། །དབྱིངས་ཀྱི་ཡུམ་ས་ཏྲིག་ཨེར་སངས་ནི་སྐུ་མདོག་གསེར་གྱི་སྙིང་པོ་འདྲ། །རྒྱན་དང་ཆ་ལུགས་གཞལ་ཡས་ཁང༌། །གསེར་ལ་གསེར་གྱི་འོད་ཀྱིས་རབ་ཏུ་མཛེས་པར་བརྒྱན། །ཕྱག་
མཚན་གཡས་ན་གསེར་གྱི་ཡི་གེ་དཔའ་བོ་འབྲུ་ལྔ་བསྣམས། །ཕྱག་མཚན་གཡོན་ན་སྣང་གསལ་གསེར་གྱི་མེ་ལོང་བསྣམས། །རིན་པོ་ཆེ་ལྟར་བཀྲ་བ་ཡི། །རྩལ་ཆེན་སེང་གེ་
གཉིས་ཀྱི་གདན་ལ་བཞུགས། །བྱིན་གྱིས་རླབས་ཀྱིས་འགྲོ་བའི་དོན་མཛད་པ། ས་ཏྲིག་ཨེར་སངས་སྐུ་ལ་ཕྱག་འཚལ་ལོ། །དབྱིངས་ཀྱི་ཡུམ་ས་ཏྲིག་ཨེར་སངས་ཀྱི་སྐུའི་བྱིན་རླབས་

ལས་བྱུང་བའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ལྷོ་ཤར་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །སྐུའི་ལྷ་མོ་གདན་གཞི་ཡོངས་རྒྱས་མ་ལ་
ཕྱག་འཚལ་ལོ། །སྐུའི་ལྷ་མོ་ཡོངས་གྲུབ་རྒྱལ་གཡོགས་མ་ལ་ཕྱག་འཚལ་ལོ། །སྐུའི་ལྷ་མོ་རྒྱལ་གཏོགས་རྒྱལ་བྱེད་མ་ལ་ཕྱག་འཚལ་ལོ། །སྐུའི་ལྷ་མོ་ལབ་ཁྲིན་རྒྱར་
ཡོགས་མ་ལ་ཕྱག་འཚལ་ལོ། །སྐུའི་ལྷ་མོ་སྲིད་པའི་རྩིས་གཉེར་མ་ལ་ཕྱག་འཚལ་ལོ། །དབྱིངས་ཀྱི་ཡུམ་ས་ཏྲིག་ཨེར་སངས་ཀྱི། །གསུང་གི་བྱིན་རླབས་ལས་བྱུང་བའི་བདེ་བར་
གཤེགས་པ་མི་མཇེད་ཀྱི་འཇིག་རྟེན་གྱི་ལྷོ་ཤར་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །གསུང་གི་ལྷ་མོ་ཟླ་རྒྱས་གསང་ཐིག་མ་ལ་ཕྱག་འཚལ་ལོ། །གསུང་གི་ལྷ་མོ་བདེ་
ལྡན་དབང་རྒྱུད་མ་ལ་ཕྱག་འཚལ་ལོ། །གསུང་གི་ལྷ་མོ་རྩལ་དྲུག་སྟོབས་ལྡན་མ་ལ་ཕྱག་འཚལ་ལོ། །གསུང་གི་ལྷ་མོ་འོད་ནམ་མཐིང་(གཙུག་)བཙུན་ལྷགས་ལ་ཕྱག་འཚལ་ལོ། །
གསུང་གི་ལྷ་མོ་འབྲང་བཟུང་བ་ནམ་སྐྱོལ་ལ་ཕྱག་འཚལ་ལོ། །དབྱིངས་ཀྱི་ཡུམ་ས་ཏྲིག་ཨེར་སངས་ཀྱི་ཐུགས་ཀྱི་བྱིན་ལས་བྱུང་བའི་བདེ་བར་གཤེགས་པ་མི་མཇེད་ཀྱི་འཇིག་རྟེན་

གྱི་ལྷོ་ཤར་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཐུགས་ཀྱི་ལྷ་མོ་རྒྱལ་མཚན་ཀུན་རིག་ཀློང་ལ་ཕྱག་འཚལ་ལོ། །ཐུགས་ཀྱི་ལྷ་མོ་(ཡོ་འཁྲུག་)གཡོ་ཁྱུང་རྒྱུད་འདྲེན་སྟོང་(བྲིང་)
མ་ལ་ཕྱག་འཚལ་ལོ། །ཐུགས་ཀྱི་ལྷ་མོ་ལྕང་ལོ་ཐོག་འོད་འབར་ལ་ཕྱག་འཚལ་ལོ། །ཐུགས་ཀྱི་ལྷ་མོ་མུ་སྤྱོ་སྤྱོད་རླབས་མ་ལ་ཕྱག་འཚལ་ལོ། །ཐུགས་ཀྱི་ལྷ་མོ་སྐོས་བཀའ་
འགྱུར་བྱང་མ་ལ་ཕྱག་འཚལ་ལོ། །དབྱིངས་ཀྱི་ཡུམ་ས་ཏྲིག་ཨེར་སངས་ཀྱི་ཡོན་ཏན་གྱི་བྱིན་རླབས་ལས་བྱུང་བའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ལྷོ་ཤར་ན། །ཐུགས་
རྗེ་ཐབས་ཀྱིས་འགྲོ་བའི་དོན་མཛད་པ། །ཡོན་ཏན་གྱི་ལྷ་མོ་ཚེ་རབས་མུར་མཁྱེན་མ་ལ་ཕྱག་འཚལ་ལོ། །ཡོན་ཏན་གྱི་ལྷ་མོ་ཡོངས་རྒྱལ་སྐོས་དྲུག་ཏིག་མ་ལ་ཕྱག་འཚལ་ལོ། །
ཡོན་ཏན་གྱི་ལྷ་མོ་ཁྲོལ་བ་ཁྲི་གླིང་སྒྲ་ལ་ཕྱག་འཚལ་ལོ། །ཡོན་ཏན་གྱི་ལྷ་མོ་ཕྱ་སངས་ཀློང་རུམ་གདལ་ལ་ཕྱག་འཚལ་ལོ། །ཡོན་ཏན་གྱི་ལྷ་མོ་སྤྲོ་མུར་ཟེར་གཏིག་གསལ་
མ་ལ་ཕྱག་འཚལ་ལོ། །དབྱིངས་ཀྱི་ཡུམ་ས་ཏྲིག་ཨེར་སངས་ཀྱི་ཕྲིན་ལས་ཀྱི་བྱིན་རླབས་ལས་བྱུང་བའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ལྷོ་ཤར་ན། །ཐུགས་རྗེ་

ཐབས་ཀྱིས་འགྲོ་བའི་དོན་མཛད་པ། །ཕྲིན་ལས་ཀྱི་ལྷ་མོ་(མཐོ་)ཐུག་སུམ་འོད་རུམ་རྩེ་ལ་ཕྱག་འཚལ་ལོ། །ཕྲིན་ལས་ཀྱི་ལྷ་མོ་དཔལ་རུམ་བཀྲག་འབར་བརྗིད་ལ་ཕྱག་
འཚལ་ལོ། །ཕྲིན་ལས་ཀྱི་ལྷ་མོ་མཁའ་ལྡིང་མུ་སྤྱོད་གསལ་ལ་ཕྱག་འཚལ་ལོ། །ཕྲིན་ལས་ཀྱི་ལྷ་མོ་དཀར་ཐོག་ལྷ་རྣམས་སྐྱོང་ལ་ཕྱག་འཚལ་ལོ། །ཕྲིན་ལས་ཀྱི་ལྷ་མོ་
གདལ་རུམ་རྒྱལ་འགོད་དོན་འགྲེམས་མ་ལ་ཕྱག་འཚལ་ལོ། །ཡེ་ཤེས་ཀྱི་ལྷ་གཤེན་ལྷ་འོད་དཀར་ནི་སྐུ་མདོག་ཤེལ་གྱི་སྙིང་པོ་འདྲ། །རྒྱན་དང་ཆ་ལུགས་གཞལ་ཡས་ཁང༌། །ཤེལ་
ལ་ཤེལ་གྱི་འོད་ཀྱིས་རབ་ཏུ་མཛེས་པར་བརྒྱན། །ཕྱག་མཚན་ཐུགས་རྗེ་འདྲེན་པའི་ལྕགས་ཀྱུ་བསྣམས། །རིན་པོ་ཆེ་ལྟར་བཀྲ་བ་ཡི། །སྟོབས་ཆེན་གླང་པོ་གཉིས་ཀྱི་གདན་ལ་བཞུགས། །
ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །སྐུའི་ལྷ་དྲང་ཐོག་བདེ་སྤྱོད་ལ་ཕྱག་འཚལ་ལོ། །སྐུའི་ལྷ་འོད་རྒྱལ་གདངས་བཀྲ་ལ་ཕྱག་འཚལ་ལོ། །སྐུའི་ལྷ་སྐར་བཀྲམ་ཐུགས་རྒྱལ་ལ་
ཕྱག་འཚལ་ལོ། །སྐུའི་ལྷ་སྤྲིངས་ཀ་ངེས་དོན་ལ་ཕྱག་འཚལ་ལོ། །སྐུའི་ལྷ་ཡོངས་རྒྱན་རྒྱལ་གཙུག་ལ་ཕྱག་འཚལ་ལོ། །ཡེ་ཤེས་ཀྱི་ལྷ་གཤེན་འོད་དཀར་གྱི་གསུང་གི་ཐུགས་རྗེ་ལས་

བསྐྱེད་པའི་བདེ་བར་གཤེགས་པར་མི་མཇེད་ཀྱི་འཇིག་རྟེན་གྱི་ལྷོ་ཤར་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །གསུང་གི་ལྷ་གདང་ཁུག་སྒྲ་དབྱངས་ལ་ཕྱག་འཚལ་ལོ། །གསུང་
གི་ལྷ་གྱིམ་ཐང་རྩལ་པོ་ལ་ཕྱག་འཚལ་ལོ། །གསུང་གི་ལྷ་དལ་ལྡན་སྙོམས་མཛད་ལ་ཕྱག་འཚལ་ལོ། །གསུང་གི་ལྷ་འབུམ་(ཨུ་)ནམ་ཡོངས་དཀར་ལ་ཕྱག་འཚལ་ལོ། །གསུང་
གི་ལྷ་ཧེ་ལ་ཀླུངས་དྲངས་ལ་ཕྱག་འཚལ་ལོ། །ཡེ་ཤེས་ཀྱི་ལྷ་གཤེན་ལྷ་འོད་དཀར་གྱི་ཐུགས་ཀྱི་ཐུགས་རྗེ་ལས་བསྐྱེད་པའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ལྷོ་
ཤར་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཐུགས་ཀྱི་ལྷ་ཟེར་འགྲོ་ཡོངས་གདངས་ལ་ཕྱག་འཚལ་ལོ། །ཐུགས་ཀྱི་ལྷ་(སྙན་རྒྱ་སྒྲ་ཁྱབ་)སྙན་རྒྱུད་སྐར་ཁྱབ་ལ་ཕྱག་འཚལ་ལོ། །
ཐུགས་ཀྱི་ལྷ་(གདལ་བསམ་གཏན་)ཀློང་གསལ་ལྡན་པ་ལ་ཕྱག་འཚལ་ལོ། །ཐུགས་ཀྱི་ལྷ་གྲུབ་པར་རྟགས་རྒྱན་ལ་ཕྱག་འཚལ་ལོ། །ཐུགས་ཀྱི་ལྷ་ཐིག་རྒྱུན་གསང་དོན་ལ་ཕྱག་འཚལ་ལོ། །
ཡེ་ཤེས་ཀྱི་ལྷ་གཤེན་ལྷ་འོད་དཀར་གྱི་ཡོན་ཏན་ཐུགས་རྗེ་ལས་བསྐྱེད་པའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ལྷོ་ཤར་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །

ཡོན་ཏན་གྱི་ལྷ་ཀླུངས་འགྱུར་རྩི་བསྐྱེད་ལ་ཕྱག་འཚལ་ལོ། །ཡོན་ཏན་གྱི་ལྷ་གྲུབ་པར་མི་ཡེངས་ལ་ཕྱག་འཚལ་ལོ། །ཡོན་ཏན་གྱི་ལྷ་གཉན་རྒྱལ་དོན་རྟགས་ལ་
ཕྱག་འཚལ་ལོ། །ཡོན་ཏན་གྱི་ལྷ་ཐང་བསྐྱེད་ཐུགས་རྗེ་ལ་ཕྱག་འཚལ་ལོ། །ཡོན་ཏན་གྱི་ལྷ་རྒྱལ་ཐོད་ཀློང་དཔག་ལ་ཕྱག་འཚལ་ལོ། །ཡེ་ཤེས་ཀྱི་ལྷ་གཤེན་ལྷ་འོད་དཀར་གྱི་ཕྲིན་
ལས་ཀྱི་ཐུགས་རྗེ་ལས་བསྐྱེད་པའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ལྷོ་ཤར་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཕྲིན་ལས་ཀྱི་ལྷ་དམིགས་མེད་མཐའ་
སྐས་ལ་ཕྱག་འཚལ་ལོ། །ཕྲིན་ལས་ཀྱི་ལྷ་གཏད་པ་མུར་གདལ་ལ་ཕྱག་འཚལ་ལོ། །ཕྲིན་ལས་ཀྱི་ལྷ་སྐྱོལ་པོ་(འབྲིམ་ཏང་)ཕྲིན་དམ་ལ་ཕྱག་འཚལ་ལོ། །ཕྲིན་ལས་ཀྱི་ལྷ་གེ་(ནམ་)ནན་སྟོབས་
ཁྱབ་ལ་ཕྱག་འཚལ་ལོ། །ཕྲིན་ལས་ཀྱི་ལྷ་འོད་རམ་རྩེར་ཤགས་ལ་ཕྱག་འཚལ་ལོ། །ཐབས་ཀྱི་མཆོག་སྲིད་པ་སངས་པོ་འབུམ་ཁྲི་ནི། སྐུ་མདོག་དངུལ་གྱི་སྙིང་པོ་འདྲ། །རྒྱན་དང་ཆ་
ལུགས་གཞལ་ཡས་ཁང༌། །དངུལ་ལ་དངུལ་གྱི་འོད་ཀྱིས་རབ་ཏུ་མཛེས་པར་བརྒྱན། །ཕྱག་མཚན་རིན་པོ་ཆེའི་རྒྱལ་མཚན་བསྣམས། །རིན་པོ་ཆེ་ལྟར་བཀྲ་བ། །རླབས་ཆེན་བྱ་ཁྱུང་

གཉིས་ཀྱི་གདན་ལ་བཞུགས། །སྤྲུལ་པ་སྲིད་ནས་འགྲོ་བའི་དོན་མཛད་པ། །སངས་པོ་འབུམ་ཁྲའི་སྐུ་ལ་ཕྱག་འཚལ་ལོ། །ཐབས་ཀྱི་མཆོག་སྲིད་པ་སངས་པོ་འབུམ་ཁྲིའི་སྐུའི་སྲིད་པ་
ལས་སྐྱིད་པའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ལྷོ་ཤར་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །སྐུའི་སྲིད་པ་(གསེར་ཐང་རོང་པ་)ཟེར་ཏང་རོལ་པ་ལ་ཕྱག་འཚལ་ལོ། །སྐུའི་
སྲིད་པ་ཁུག་པ་ཕྱག་རྒྱ་ལ་ཕྱག་འཚལ་ལོ། །སྐུའི་སྲིད་པ་ཡང་གཙང་ལྡན་པ་ལ་ཕྱག་འཚལ་ལོ། །སྐུའི་སྲིད་པ་གྱེར་ཐང་མཐོན་དྲུག་ལ་ཕྱག་འཚལ་ལོ། །སྐུའི་སྲིད་པ་མཁས་རྒྱ་ཡོངས་
གཅོད་ལ་ཕྱག་འཚལ་ལོ། །ཐབས་ཀྱི་མཆོག་སྲིད་པ་སངས་པོ་འབུམ་ཁྲིའི་གསུང་གི་སྤྲུལ་པ་ལས་སྲིད་པའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ལྷོ་ཤར་ན། །ཐུགས་རྗེ་ཐབས་ཀྱིས་
འགྲོ་བའི་དོན་མཛད་པ། །གསུང་གི་སྲིད་པ་འཕན་པ་མུ་སྐྱིལ་ལ་ཕྱག་འཚལ་ལོ། །གསུང་གི་སྲིད་པ་གྲུབ་པ་བརྒྱ་བྱིན་ལ་ཕྱག་འཚལ་ལོ། །གསུང་གི་སྲིད་པ་བྱོན་ཁྲི་སྡེ་ཏང་ལ་
ཕྱག་འཚལ་ལོ། །གསུང་གི་སྲིད་པ་(པེའུ་གང་རུ་)དཔལ་བུ་གསང་ཏོག་ལ་ཕྱག་འཚལ་ལོ། །གསུང་གི་སྲིད་པ་(ཚིགས་འཛིན་བསྐལ་འཕྲག་)རྩིས་འཛིན་བསྐལ་བྲག་ལ་ཕྱག་འཚལ་ལོ། །ཐབས་ཀྱི་མཆོག་སྲིད་པ་

སངས་པོ་འབུམ་ཁྲིའི་ཐུགས་ཀྱི་ཐུགས་རྗེ་ལས་བསྐྱེད་པའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ལྷོ་ཤར་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་
པ། །ཐུགས་ཀྱི་སྲིད་པ་སྟོབས་ལྡན་གྲུབ་སྐྱོལ་ལ་ཕྱག་འཚལ་ལོ། །ཐུགས་ཀྱི་སྲིད་པ་ས་གསེར་མདོག་ལྡན་ལ་ཕྱག་འཚལ་ལོ། །ཐུགས་ཀྱི་སྲིད་པ་གྱེར་སྤྲོ་གདལ་འོད་ལ་ཕྱག་
འཚལ་ལོ། །ཐུགས་ཀྱི་སྲིད་པ་ཐང་པོ་རྩེར་ཕྱིན་ལ་ཕྱག་འཚལ་ལོ། །ཐུགས་ཀྱི་སྲིད་པ་གཏོ་རྒྱ་ཧོས་རྒྱན་ལ་ཕྱག་འཚལ་ལོ། །ཐབས་ཀྱི་མཆོག་སྲིད་པ་སངས་པོ་འབུམ་ཁྲིའི་
ཡོན་ཏན་གྱི་སྤྲུལ་པ་ལས་སྲིད་པའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ལྷོ་ཤར་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཡོན་ཏན་གྱི་སྲིད་པ་ཚེར་དྲང་དཔལ་
དྲག་ལ་ཕྱག་འཚལ་ལོ། །ཡོན་ཏན་ཀྱི་སྲིད་པ་རྩི་སྐྱིད་གསོ་ལྡན་ལ་ཕྱག་འཚལ་ལོ། །ཡོན་ཏན་གྱི་སྲིད་པ་འོད་འཕྲོ་རྒྱལ་བདལ་ལ་ཕྱག་འཚལ་ལོ། །ཡོན་ཏན་གྱི་སྲིད་པ་
ཐུགས་ཀར་དྲི་མེད་ལ་ཕྱག་འཚལ་ལོ། །ཡོན་ཏན་གྱི་སྲིད་པ་ཤོང་བསེར་དབྱར་ཏང་ལ་ཕྱག་འཚལ་ལོ། །ཐབས་ཀྱི་མཆོག་སྲིད་པ་སངས་པོ་འབུམ་ཁྲིའི་ཕྲིན་ལས་ཀྱི་སྤྲུལ་པ་ལས་སྲིད་

པའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ལྷོ་ཤར་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཕྲིན་ལས་ཀྱི་སྲིད་པ་བཙན་པ་གྱེར་མཁས་ལ་ཕྱག་འཚལ་ལོ། །ཕྲིན་
ལས་ཀྱི་སྲིད་པ་ཀུན་འདུལ་དྲག་བཙན་ལ་ཕྱག་འཚལ་ལོ། །ཕྲིན་ལས་ཀྱི་སྲིད་པ་སྐྱེད་མུ་སྐྱེད་ཐར་སྐས་ལ་ཕྱག་འཚལ་ལོ། །ཕྲིན་ལས་ཀྱི་སྲིད་པ་གདལ་རྗེ་འོད་ཀྲག་བརྗིད་ལ་
ཕྱག་འཚལ་ལོ། །ཕྲིན་ལས་ཀྱི་སྲིད་པ་དྲག་པོ་ལྕང་ངར་ཏང་ལ་ཕྱག་འཚལ་ལོ། །ཤེས་རབ་ཀྱི་ཕུལ་སྟོན་པ་གཤེན་རབ་མི་བོ་ནི། །སྐུ་མདོག་རིན་པོ་ཆེ་ལྟར་བཀྲ། །རྒྱན་དང་ཆ་ལུགས་
གཞལ་ཡས་ཁང༌། །རིན་པོ་ཆེ་ལ་རིན་པོ་ཆེའི་འོད་ཀྱིས་རབ་ཏུ་མཛེས་པར་བརྒྱན། །ཕྱག་མཚན་གསེར་གྱི་ཆག་ཤིང་བསྣམས། །རིན་པོ་ཆེ་ལྟར་བཀྲ་བ་ཡི། །འཁོར་ལོ་དགུ་བརྩེགས་
གདན་ལ་བཞུགས། །འོད་ཟེར་བཀྱེ་ནས་འགྲོ་བའི་དོན་མཛད་པ། །གཤེན་རབ་མི་བོའི་སྐུ་ལ་ཕྱག་འཚལ་ལོ། །ཤེས་རབ་ཀྱི་ཕུལ་སྟོན་པ་གཤེན་རབ་མི་བོའི་སྐུའི་འོད་ཟེར་ལས་བཀྱེ་བའི་
བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ལྷོ་ཤར་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །སྐུའི་གཤེན་རྒྱལ་བ་དྲང་རྗེ་དཀར་ལ་ཕྱག་འཚལ་ལོ། །སྐུའི་གཤེན་ཐུན་

སྔགས་ཙོ་དཀར་འཕེན་ལ་ཕྱག་འཚལ་ལོ། །སྐུའི་གཤེན་ཁ་འོད་ཟེར་འབར་འཕྲོ་ལ་ཕྱག་འཚལ་ལོ། །སྐུའི་གཤེན་དབང་རྗེ་འཁྲོས་ཁྱབ་ཏང་ལ་ཕྱག་འཚལ་
ལོ། །སྐུའི་གཤེན་ལྗགས་ཏང་སྐྱེད་འོད་གནམ་ལ་ཕྱག་འཚལ་ལོ། །ཤེས་རབ་ཀྱི་ཕུལ་སྟོན་པ་གཤེན་རབ་མི་བོའི་གསུང་གི་འོད་ཟེར་ལས་བཀྱེ་བའི་བདེ་བར་གཤེགས་པ་མི་མཇེད་
ཀྱི་འཇིག་རྟེན་གྱི་ལྷོ་ཤར་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །གསུང་གི་གཤེན་ཆེ་བརྗིད་ཀྱི་རྒྱལ་མཚན་ཅན་ལ་ཕྱག་འཚལ་ལོ། །གསུང་གི་གཤེན་
ཐོག་ཐོག་ཆེམ་ངར་ཏང་སྐྱེད་ལ་ཕྱག་འཚལ་ལོ། །གསུང་གི་གཤེན་ལྗགས་ལ་དབལ་འབྱམས་ཡས་ལ་ཕྱག་འཚལ་ལོ། །གསུང་གི་གཤེན་མུ་ལ་ཡས་དོན་དུ་སྡུད་མ་ལ་
ཕྱག་འཚལ་ལོ། །གསུང་གི་གཤེན་དག་པ་གསལ་ཁྲི་རྗེ་ལ་ཕྱག་འཚལ་ལོ། །ཤེས་རབ་ཀྱི་ཕུལ་སྟོན་པ་གཤེན་རབ་མི་བོའི་ཐུགས་ཀྱི་འོད་ཟེར་ལས་བཀྱེ་བའི་བདེ་བར་
གཤེགས་པ་མི་མཇེད་ཀྱི་འཇིག་རྟེན་གྱི་ལྷོ་ཤར་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཐུགས་ཀྱི་གཤེན་དོན་རྒྱས་བདེ་ལྡན་ལ་ཕྱག་འཚལ་ལོ། །ཐུགས་ཀྱི་

གཤེན་ཐབས་ཆེན་བདེ་སྒྲོལ་ལ་ཕྱག་འཚལ་ལོ། །ཐུགས་ཀྱི་གཤེན་བདུད་རྩི་ལྗགས་རྣོན་ལ་ཕྱག་འཚལ་ལོ། །ཐུགས་ཀྱི་གཤེན་མཐོར་ཐོག་ཏིང་འཛིན་ལ་ཕྱག་འཚལ་ལོ། །ཐུགས་ཀྱི་
གཤེན་ཐིག་ལེར་དོན་རྒྱས་ལ་ཕྱག་འཚལ་ལོ། །ཤེས་རབ་ཀྱི་ཕུལ་སྟོན་པ་གཤེན་རབ་མི་བོའི་ཡོན་ཏན་གྱི་འོད་ཟེར་ལས་བཀྱེ་བའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ལྷོ་ཤར་
ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཡོན་ཏན་གྱི་གཤེན་འོད་དེ་དཔག་མེད་ལ་ཕྱག་འཚལ་ལོ། །ཡོན་ཏན་གྱི་གཤེན་མི་མཁའ་རྗེ་འོད་ཏང་ལ་ཕྱག་འཚལ་ལོ། །
ཡོན་ཏན་གྱི་གཤེན་དགུང་རུམ་བཀྲག་འོད་ལ་ཕྱག་འཚལ་ལོ། །ཡོན་ཏན་གྱི་གཤེན་ལྷེའུ་རྗེ་གཟི་བརྗིད་ལ་ཕྱག་འཚལ་ལོ། །ཡོན་ཏན་གྱི་གཤེན་གྱེར་སྨྲང་ཟིན་འབྲང་ལ་ཕྱག་
འཚལ་ལོ། །ཤེས་རབ་ཀྱི་ཕུལ་སྟོན་པ་གཤེན་རབ་མི་བོའི་ཕྲིན་ལས་ཀྱི་འོད་ཟེར་ལས་བཀྱེ་བའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་ལྷོ་ཤར་ན། །ཐུགས་རྗེ་ཐབས་
ཀྱིས་འགྲོ་བའི་དོན་མཛད་པ། །ཕྲིན་ལས་ཀྱི་གཤེན་ངར་རྗེ་རྒྱལ་མདངས་ལ་ཕྱག་འཚལ་ལོ། །ཕྲིན་ལས་ཀྱི་གཤེན་ཕྱ་འོད་ནམ་ཏིང་ཤགས་ལ་ཕྱག་འཚལ་ལོ། །ཕྲིན་ལས་

ཀྱི་གཤེན་གཡང་(ཧོས་)བོན་ལེགས་མུ་སྤྲོ་ལ་ཕྱག་འཚལ་ལོ། །ཕྲིན་ལས་ཀྱི་གཤེན་ཐོག་རྩེ་དྲག་པོ་འོད་ལ་ཕྱག་འཚལ་ལོ། །ཕྲིན་ལས་ཀྱི་གཤེན་ངང་ལྡན་དལ་
འབྱོར་ལ་ཕྱག་འཚལ་ལོ། །དེ་ལྟར་ལྷོ་ཤར་གྱི་བདེ་བར་གཤེགས་པ་བརྒྱ་ལ་ཕྱག་འཚལ་ལོ། །དེ་ནས་ཡང་གཤེན་རབ་ཀྱིས་བཀའ་སྩལ་པ། ངས་འདུལ་བའི་མི་མཇེད་ཀྱི་
འཇིག་རྟེན་ཕར་འདས་པའི་ལྷོ་ཤར་ན། ངས་ཀྱང་སྟོན་པ་མི་བྱེད་དེ་འཇིག་རྟེན་གྱི་ཁམས་ཀྱང་བསམ་གྱིས་མི་ཁྱབ་སྟེ་གྲངས་མང་ངོ༌། །སེམས་ཅན་གྱི་ལས་ཀྱང་བསམ་གྱིས་མི་
ཁྱབ་སྟེ་གྲངས་མང་ངོ༌། །སྟོན་པའི་བཀའ་ཡང་བསམ་གྱིས་མི་ཁྱབ་སྟེ་གྲངས་མང་ངོ༌། །དེ་ལྟར་ལྷོ་ཤར་གྱི་ཕྱོགས་འཇིག་རྟེན་གྱི་ཁམས་གངྒའི་ཀླུང་གི་བྱེ་མ་སྙེད་ཙམ་ཤིན་ཏུ་གྲངས་མང་
བ་ན་བཞུགས་པའི་བདེ་བར་གཤེན་པ། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །གཅིག་ལ་ཕྱག་འཚལ་ལོ། །བཅུ་ལ་ཕྱག་འཚལ་ལོ། །བརྒྱ་ལ་ཕྱག་འཚལ་
ལོ། །སྟོང་ལ་ཕྱག་འཚལ་ལོ། །ཁྲི་ལ་ཕྱག་འཚལ་ལོ། །འབུམ་ལ་ཕྱག་འཚལ་ལོ། །ས་ཡ་ལ་ཕྱག་འཚལ་ལོ། །བྱེ་བ་ལ་ཕྱག་འཚལ་ལོ། །དུང་ཕྱུར་ལ་ཕྱག་

འཚལ་ལོ། །ཁྲག་ཁྲིག་ལ་ཕྱག་འཚལ་ལོ། །དེ་ལྟར་ཤིན་ཏུ་གྲངས་མང་བའི་བདེ་བར་གཤེགས་པ་བསམ་གྱིས་མི་ཁྱབ་པ་ལ་ཕྱག་འཚལ་ལོ། །དེ་ལྟར་མི་མཇེད་ཀྱི་
འཇིག་རྟེན་གྱི་ལྷོ་ཤར་ན། བཞུགས་པའི་བདེ་བར་གཤེགས་པའི་མཚན་བརྗོད་པ་དང༌། མི་མཇེད་ཀྱི་འཇིག་རྟེན་ཕར་འདས་པ་ན། འཇིག་རྟེན་གྱི་ཁམས་བསམ་གྱིས་མི་ཁྱབ་
པ་ན། བདེ་བར་གཤེགས་པ་མཚན་བརྗོད་ཀྱིས་མི་ལང་བ་རྣམས་ལ། སེམས་ཅན་གང་ཞིག་མོས་པ་སྐྱེས་ནས། ཕྱག་བཙལ་མཆོད་པ་ཕུལ་ནས། རྒྱུན་དུ་མི་བྱེད་ཡི་དམ་
བྱས་གྱུར་ན། ཡུན་དུ་མི་ཐོགས་འཕྲལ་ལ་སྒྲིབ་པ་འབྱང༌ངོ་། །དེ་སྐད་ཅེས་གཤེན་རབ་ཀྱིས་བཀའ་སྩལ་ཏོ། །དེ་ནས་ཡང་གཤེན་རབ་ཀྱིས་ཐལ་སྦྱར་གྱི་ཕྱག་རྒྱ་ཐུགས་ཀར་གཏད་
ནས། ཞལ་ནས་སྔགས་བསྒྲགས་ནས་བརྗོད་པ། ཨ་དཀར་ཨ་རྨད་དུ་ཏྲི་སུ་ནག་པོ་ཞི་ཞི་མལ་མལ། སྔགས་དེ་སྐད་བརྗོད་པས་འདོད་པ་རྣམ་པ་ལྔའི་ཡར་སྟགས་རྣམས། སྙིང་
རྗེའི་མགྲོན་རིས་དྲུག་གི་སེམས་ཅན་རྣམས་ལ། ཅི་ལྟར་འདོད་པར་བྱིན་གྱིས་རླབས་ཀྱིན་སྤྲུལ་པ་མཛད་ནས་ཞལ་ནས་སྨོན་ལམ་བཏབ་པ། འདོད་པ་རྣམ་པ་ལྔའི་ཡར་སྟགས་

འདིས། །སྙིང་རྗེའི་མགྲོན་གྱི་རིས་དྲུག་ལ། །ཅི་འདོད་ཡིད་བཞིན་སྤྲུལ་པ་ཡིས། །དགོས་འདོད་རེ་བ་བསྐང་པར་ཤོག །བདག་གི་བྱིན་རླབས་སྤྲུལ་པ་དང༌། །བདེ་བར་གཤེགས་
པ་བརྒྱའི་ཐུགས་རྗེ་ཡིས། །དམྱལ་བའི་གནས་སུ་ཕྱིན་པར་ཤོག །ཚ་གྲང་སྡུག་བསྔལ་ཞི་བར་ཤོག །བླ་མེད་གོ་འཕང་ཐོབ་པར་ཤོག །ཡི་དྭགས་གནས་སུ་ཕྱིན་པར་ཤོག །བཀྲེས་
སྐོམ་སྡུག་བསྔལ་ཞི་བར་ཤོག །བླ་མེད་གོ་འཕང་ཐོབ་པར་ཤོག །བྱོལ་སོང་གནས་སུ་ཕྱིན་པར་ཤོག །གླེན་ལྐུགས་སྡུག་བསྔལ་ཞི་བར་ཤོག །བླ་མེད་གོ་འཕང་ཐོབ་པར་ཤོག །
མིའི་གནས་སུ་ཕྱིན་པར་ཤོག །འདོད་པའི་སྡུག་བསྔལ་ཞི་བར་ཤོག །བླ་མེད་གོ་འཕང་ཐོབ་པར་ཤོག །ལྷ་མིན་གནས་སུ་ཕྱིན་པར་ཤོག །འཐབ་རྩོད་སྡུག་བསྔལ་ཞི་བར་ཤོག །
བླ་མེད་གོ་འཕང་ཐོབ་པར་ཤོག །ལྷ་ཡི་གནས་སུ་ཕྱིན་པར་ཤོག །འཕམ་ལྟུང་སྡུག་བསྔལ་ཞི་བར་ཤོག །བླ་མེད་གོ་འཕང་ཐོབ་པར་ཤོག །གཤེན་རབ་ཀྱིས་དེ་སྐད་ཅེས་བཀའ་སྩལ་ནས། 
ཡོན་བདག་རྣམས་ཀྱིས་འདོད་པ་རྣམ་པ་ལྔའི་ཡར་སྟགས་རྣམས། མཚན་བྱང་ལ་བསྐོར་ནས་ཕྱོགས་བཞིར་བཏང་བས། འཇིག་རྟེན་གྱི་ཁམས་ཀྱང་གཡོའོ། །རབ་ཏུ་གཡོའོ་འགུལ་

ལོ་རབ་ཏུ་འགུལ་ལོ། །འུར་རོ་རབ་ཏུ་འུར་རོ། །ཐུག་གོ་རབ་ཏུ་ཐུག་གོ། །ཆེམ་མོ་རབ་ཏུ་ཆེམ་མོ། །ནམ་མཁའ་ལས་འོད་གསལ་མོ་མང་པོ་ཤར་རོ། །ས་གཞི་ལས་མཛེས་པའི་མེ་
ཏོག་མང་པོ་སྐྱེས་སོ། །ཕྱོགས་བཅུའི་འཇིག་རྟེན་ཀུན་ནས་ཀྱང་སྒྲ་སྙན་པ་མང་པོ་གྲག་གོ། །དེ་ལ་སེམས་ཅན་ཀུན་ཀྱང་རབ་ཏུ་སྐྱེས་སོ། །དེའི་ཚེ་དེའི་དུས་ན། བོན་པོ་སྤ་གྱིམ་
ཤང་གོང་གོང་དམྱལ་བ་ཐིག་ནག་གི་གནས་སུ་སྐྱེས་པ་དང༌། དམག་མི་སུམ་བརྒྱ་དང༌། མི་མཇེད་ཀྱི་འཇིག་རྟེན་གྱི་ལྷོ་ཤར་ན་གནས་པའི་རིས་དྲུག་གི་སེམས་ཅན་དང༌། དེ་ཕར་འདས་ཚུར་
སྐྱེ་ཁ་མ་ལ་ཤིན་ཏུ་གྲངས་མང་བ། ལྷོ་ཤར་གྱི་ཕྱོགས་འཇིག་རྟེན་སྟོངས་པ་ཙམ་ཞིག་ཕུང་པོ་རྡུལ་ཕྲ་རབ་ཏུ་སྐད་ཅིག་མ་གཅིག་ལ་ལྷགས་ནས། ནམ་མཁའ་གཞའ་ཚོན་གྱི་འོད་དུ་
སྤྲོས་ཏེ་སངས་རྒྱས་ཏེ་སོང་ངོ༌། །དེ་ལ་སྤྲོ་བ་སྐྱེས་ནས་སླད་ན་ལུས་པ་རྣམས་ཀྱིས། ཡང་ལྡན་པ་རྣམ་པ་ལྔའི་ཡར་སྟགས་རིམ་པར་བཀྱེ་ནས། ཁྱེའུ་མཚན་དང་ལྡན་པ་བཞིས་
སྣ་དྲངས། སྙིང་པོ་རྣམས་རིམ་པས་བཟླས་ཤིང་མཆོད་པ་ཕུལ་ནས། དེའི་ཡོན་ཏན་གྱིས་མོ་མ་སྡིང་བ་སྡིང་ལོན་དམྱལ་བ་ཡང་ཤིའི་གནས་སུ་སྐྱེས་པ་དང༌། དམག་མི་སུམ་བརྒྱས་

བདེ་བར་གཤེགས་པ་བཞིའི་ཞལ་མངོན་སུམ་དུ་མཐོང་ངོ་། །སྟོན་པ་གཤེན་རབ་ཀྱིས་ཡང་བདེ་བར་གཤེགས་པའི་མཚན་རྣམས་བརྗོད་དོ། །འཁོར་སླད་ན་ལུས་པ་རྣམས་
ཀྱིས་མཚན་ཕྱག་རེ་རེ་བཙལ་ལོ། །དབྱིངས་ཀྱི་ཡུམ་ས་ཏྲིག་ཨེར་སངས་ནི། །སྐུ་མདོག་གསེར་གྱི་སྙིང་པོ་འདྲ། །རྒྱན་དང་ཆ་ལུགས་གཞལ་ཡས་ཁང༌། །གསེར་ལ་གསེར་གྱི་འོད་
ཀྱིས་རབ་ཏུ་མཛེས་པར་བརྒྱན། །ཕྱག་མཚན་གཡས་ན་གསེར་གྱི་ཡི་གེ་དཔའ་བོ་འབྲུ་ལྔ་བསྣམས། །ཕྱག་མཚན་གཡོན་ན་སྣང་གསལ་གསེར་གྱི་མེ་ལོང་བསྣམས། །རིན་པོ་
ཆེ་ལྟར་བཀྲ་བ་ཡི། །རྩལ་ཆེན་སེང་གེ་གཉིས་ཀྱི་གདན་ལ་བཞུགས། །བྱིན་གྱིས་རླབས་ཀྱིས་འགྲོ་བའི་དོན་མཛད་པ། །ས་ཏྲིག་ཨེར་སངས་ཀྱི་སྐུ་ལ་ཕྱག་འཚལ་ལོ། །དབྱིངས་
ཀྱི་ཡུམ་ས་ཏྲིག་ཨེར་སངས་ཀྱི་སྐུའི་བྱིན་རླབས་ལས་བྱུང་བའི། བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་འོག་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །
སྐུའི་ལྷ་མོ་བརྡ་འཇལ་ཀློང་རིག་མ་ལ་ཕྱག་འཚལ་ལོ། །སྐུའི་ལྷ་མོ་ཤགས་དྲག་གསང་ཐིག་མ་ལ་ཕྱག་འཚལ་ལོ། །སྐུའི་ལྷ་མོ་འབུམ་སྡུད་ཁྲི་ངེས་ལ་ཕྱག་འཚལ་

ལོ། །སྐུའི་ལྷ་མོ་གོ་འབྱེད་མཐའ་སྟོན་མ་ལ་ཕྱག་འཚལ་ལོ། །སྐུའི་ལྷ་མོ་ཐར་ལམ་བདེ་འདྲེན་མ་ལ་ཕྱག་འཚལ་ལོ། །དབྱིངས་ཀྱི་ཡུམ་ས་ཏྲིག་ཨེར་སངས་ཀྱི་གསུང་གི་
བྱིན་རླབས་ལས་བྱུང་བའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་འོག་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །གསུང་གི་ལྷ་མོ་གནས་སྟོན་
ལམ་ངེས་མ་ལ་ཕྱག་འཚལ་ལོ། །གསུང་གི་ལྷ་མོ་གཡུང་དྲུང་གི་ས་བཀོད་མ་ལ་ཕྱག་འཚལ་ལོ། །གསུང་གི་ལྷ་མོ་མཁའ་ཏང་གསལ་རྒྱུན་མ་ཆད་མ་ལ་ཕྱག་
འཚལ་ལོ། །གསུང་གི་ལྷ་མོ་བསྐལ་པའི་གྲངས་འཛིན་མ་ལ་ཕྱག་འཚལ་ལོ། །གསུང་གི་ལྷ་མོ་སྲིད་པའི་རྩིས་འདེབས་མ་ལ་ཕྱག་འཚལ་ལོ། །དབྱིངས་ཀྱི་ཡུམ་ས་ཏྲིག་
ཨེར་སངས་ཀྱི་ཐུགས་ཀྱི་བྱིན་རླབས་ལས་བྱུང་བའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་འོག་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཐུགས་
ཀྱི་ལྷ་མོ་ཐང་མ་འོལ་དྲུག་སྐས་ལ་ཕྱག་འཚལ་ལོ། །ཐུགས་ཀྱི་ལྷ་མོ་དབུ་འདྲེན་དོན་མི་བསྙེལ་ལ་ཕྱག་འཚལ་ལོ། །ཐུགས་ཀྱི་ལྷ་མོ་རྒྱ་བཅད་སྟོབས་མཆོག་ལ་ཕྱག་

འཚལ་ལོ། །ཐུགས་ཀྱི་ལྷ་མོ་སྐྱོན་ཡོན་ཆ་འབྱེད་ལྡན་ལ་ཕྱག་འཚལ་ལོ། །ཐུགས་ཀྱི་ལྷ་མོ་བསམ་གཏན་མི་ཡེངས་ལྡན་ལ་ཕྱག་འཚལ་ལོ། །དབྱིངས་ཀྱི་
ཡུམ་ས་ཏྲིག་ཨེར་སངས་ཀྱི་ཡོན་ཏན་གྱི་བྱིན་རླབས་ལས་བྱུང་བའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་འོག་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་
པ། །ཡོན་ཏན་གྱི་ལྷ་མོ་སྤྱི་གཙུག་ཐིག་ལེར་སྟོན་ལ་ཕྱག་འཚལ་ལོ། །ཡོན་ཏན་གྱི་ལྷ་མོ་སྐད་སྒྲའི་གཅོམ་སྒྱུར་མ་ལ་ཕྱག་འཚལ་ལོ། །ཡོན་ཏན་གྱི་ལྷ་མོ་མུ་
ལ་འོད་སྟོབས་ཏང་ཟེར་ལ་ཕྱག་འཚལ་ལོ། །ཡོན་ཏན་གྱི་ལྷ་མོ་བཀའ་རྟགས་ཀྱི་མི་འགྱུར་རྒྱལ་ལ་ཕྱག་འཚལ་ལོ། །ཡོན་ཏན་གྱི་ལྷ་མོ་དབང་ཆེན་གྱི་སྤྱི་རྒྱ་གཅོད་
ལ་ཕྱག་འཚལ་ལོ། །དབྱིངས་ཀྱི་ཡུམ་ས་ཏྲིག་ཨེར་སངས་ཀྱི་ཕྲིན་ལས་ཀྱི་བྱིན་རླབས་ལས་བྱུང་བའི། བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་འོག་ཕྱོགས་ན། །
ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཕྲིན་ལས་ཀྱི་ལྷ་མོ་སྤྱིར་གཅོད་མཁའ་ལྡན་མ་ལ་ཕྱག་འཚལ་ལོ། །ཕྲིན་ལས་ཀྱི་ལྷ་མོ་མཆོག་ཏུ་གཙུག་དོན་

རྟགས་ཅན་ལ་ཕྱག་འཚལ་ལོ། །ཕྲིན་ལས་ཀྱི་ལྷ་མོ་(མི་སྣང་གསལ་སྒྲོན་)སྣང་གསལ་སྒྲོན་མ་འབར་ལ་ཕྱག་འཚལ་ལོ། །ཕྲིན་ལས་ཀྱི་ལྷ་མོ་གནམ་སྐས་དྲི་མེད་མ་ལ་ཕྱག་འཚལ་ལོ། །ཕྲིན་
ལས་ཀྱི་ལྷ་མོ་ངེས་ཐིག་གིས་དབང་རྒྱ་རྒྱུ་སྐོར་ལ་ཕྱག་འཚལ་ལོ། །ཡེ་ཤེས་ཀྱི་ལྷ་གཤེན་ལྷ་འོད་དཀར་ནི་སྐུ་མདོག་ཤེལ་གྱི་སྙིང་པོ་འདྲ། །རྒྱན་དང་ཆ་ལུགས་གཞལ་ཡས་ཁང༌། །
ཤེལ་ལ་ཤེལ་གྱི་འོད་ཀྱིས་རབ་ཏུ་མཛེས་པར་བརྒྱན། །ཕྱག་མཚན་ཐུགས་རྗེ་འདྲེན་པའི་ལྕགས་ཀྱུ་བསྣམས། །རིན་པོ་ཆེ་ལྟར་བཀྲ་བ་ཡི། །སྟོབས་ཆེན་གླང་པོ་གཉིས་ཀྱི་
གདན་ལ་བཞུགས། །ཐུགས་རྗེ་བསྐྱེད་ནས་འགྲོ་བའི་དོན་མཛད་པ། །གཤེན་ལྷ་འོད་དཀར་སྐུ་ལ་ཕྱག་འཚལ་ལོ། །ཡེ་ཤེས་ཀྱི་ལྷ་གཤེན་ལྷ་འོད་དཀར་གྱི་སྐུའི་ཐུགས་རྗེ་ལས་
བསྐྱེད་པའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་འོག་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །སྐུའི་ལྷ་དོན་(དྲུག་)གྲུབ་ལེགས་པ་ལ་ཕྱག་འཚལ་ལོ། །
སྐུའི་ལྷ་མུ་དྲུང་གངས་དཀར་ལ་ཕྱག་འཚལ་ལོ། །སྐུའི་ལྷ་གདོང་མངས་སྤྲུལ་བརྒྱ་ལ་ཕྱག་འཚལ་ལོ། །སྐུའི་ལྷ་རི་རབ་བརྟན་པ་ལ་ཕྱག་འཚལ་ལོ། །སྐུའི་ལྷ་ཀློང་ལྷུན་

མཁའ་རྗེ་ལ་ཕྱག་འཚལ་ལོ། །ཡེ་ཤེས་ཀྱི་ལྷ་གཤེན་ལྷ་འོད་དཀར་གྱི་གསུང་གི་ཐུགས་རྗེ་ལས་བསྐྱེད་པའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་འོག་ཕྱོགས་
ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །གསུང་གི་ལྷ་(ཐོགས་མེད་འགྱུར་བ་)ཐུགས་རྗེ་མེད་རྒྱན་པ་ལ་ཕྱག་འཚལ་ལོ། །གསུང་གི་ལྷ་ཤེས་བརྒྱར་གོང་(ཀླུངས་)ཐུགས་ལ་ཕྱག་འཚལ་ལོ། །གསུང་
གི་ལྷ་མུ་ཏང་ཏིང་གཙུག་ལ་ཕྱག་འཚལ་ལོ། །གསུང་གི་ལྷ་རྒྱུད་མི་འཆད་ཐང་རྒྱུད་ལ་ཕྱག་འཚལ་ལོ། །གསུང་གི་ལྷ་དྲང་པའི་རྒྱུད་ངེས་སྟོན་ལ་ཕྱག་འཚལ་ལོ། །ཡེ་ཤེས་ཀྱི་ལྷ་
གཤེན་ལྷ་འོད་དཀར་གྱི་ཐུགས་ཀྱི་ཐུགས་རྗེ་ལས་བསྐྱེད་པའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་འོག་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །
ཐུགས་ཀྱི་ལྷ་མུ་སྤུངས་འཇོམས་དོན་ལྡན་ལ་ཕྱག་འཚལ་ལོ། །ཐུགས་ཀྱི་ལྷ་ངེས་པར་བཀའ་ལུང་རྒྱུད་ལ་ཕྱག་འཚལ་ལོ། །ཐུགས་ཀྱི་ལྷ་རིན་ཆེན་གཏེར་ལྡན་ལ་ཕྱག་འཚལ་
ལོ། །ཐུགས་ཀྱི་ལྷ་གདོས་བཀྲ་སྣང་ལྡན་ལ་ཕྱག་འཚལ་ལོ། །ཐུགས་ཀྱི་ལྷ་རྒྱ་མ་ཆད་ཀུན་མཉམ་ལ་ཕྱག་འཚལ་ལོ། །ཡེ་ཤེས་ཀྱི་ལྷ་གཤེན་ལྷ་འོད་དཀར་གྱི་ཡོན་ཏན་གྱི་

ཐུགས་རྗེ་ལས་བསྐྱེད་པའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་འོག་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཡོན་ཏན་གྱི་ལྷ་མི་འགག་ལེགས་འབྱུང་ལ་
ཕྱག་འཚལ་ལོ། །ཡོན་ཏན་གྱི་ལྷ་བཀའ་རྒྱ་ཡོངས་སུ་སྐྱེད་ལ་ཕྱག་འཚལ་ལོ། །ཡོན་ཏན་གྱི་ལྷ་ལེགས་འབྱུང་བཅུད་བསྡུད་ལ་ཕྱག་འཚལ་ལོ། །ཡོན་ཏན་གྱི་ལྷ་སྐལ་ལྡན་གྱི་
དབང་གྲུབ་ལ་ཕྱག་འཚལ་ལོ། །ཡོན་ཏན་གྱི་ལྷ་སྤྱི་རུ་སྤྲོ་དཀའ་ཏང་བསྐྱེད་ལ་ཕྱག་འཚལ་ལོ། །ཡེ་ཤེས་ཀྱི་ལྷ་གཤེན་ལྷ་འོད་དཀར་གྱི་ཕྲིན་ལས་ཀྱི་ཐུགས་རྗེ་ལས་བསྐྱེད་པའི་བདེ་བར་གཤེགས་
མི་མཇེད་ཀྱི་འཇིག་རྟེན་གྱི་འོག་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཕྲིན་ལས་ཀྱི་ལྷ་གཙུག་རུམ་དུ་དོན་རྟགས་ལ་ཕྱག་འཚལ་ལོ། །ཕྲིན་ལས་ཀྱི་
ལྷ་ཆེ་རྟགས་ཀྱི་དབང་ཐོབ་ལ་ཕྱག་འཚལ་ལོ། །ཕྲིན་ལས་ཀྱི་ལྷ་བསྐྱེད་མོ་རུ་རྒྱ་འགྲེམས་ལ་ཕྱག་འཚལ་ལོ། །ཕྲིན་ལས་ཀྱི་ལྷ་ཚོགས་པ་རུ་ཀུན་འབྱུང་ལ་ཕྱག་འཚལ་
ལོ། །ཕྲིན་ལས་ཀྱི་ལྷ་དབྱངས་རྒྱ་འགྱུར་བྱུངས་འདེབས་ལ་ཕྱག་འཚལ་ལོ། །ཐབས་ཀྱི་མཆོག་སྲིད་པ་སངས་པོ་འབུམ་ཁྲི་ནི། །སྐུ་མདོག་དངུལ་གྱི་སྙིང་པོ་འདྲ། །རྒྱན་དང་ཆ་ལུགས་གཞལ་

ཡས་ཁང༌། །དངུལ་ལ་དངུལ་གྱི་འོད་ཀྱིས་རབ་ཏུ་མཛེས་པར་བརྒྱན། །ཕྱག་མཚན་རིན་པོ་ཆེའི་རྒྱལ་མཚན་བསྣམས། །རིན་པོ་ཆེ་ལྟར་བཀྲ་བ་ཡི། །རླབས་ཆེན་བྱ་
ཁྱུང་གཉིས་ཀྱི་གདན་ལ་བཞུགས། །སྤྲུལ་པས་སྲིད་ནས་འགྲོ་བའི་དོན་མཛད་པ། །སངས་པོ་འབུམ་ཁྲིའི་སྐུ་ལ་ཕྱག་འཚལ་ལོ། །ཐབས་ཀྱི་མཆོག་སྲིད་པ་སངས་པོ་འབུམ་ཁྲིའི་
སྐུའི་སྤྲུལ་པ་ལས་སྲིད་པའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་འོག་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །སྐུའི་སྲིད་པ་གྲངས་སྤྲོ་སྐུ་བརྗིད་ལ་
ཕྱག་འཚལ་ལོ། །སྐུའི་སྲིད་པ་མཁས་རྒྱས་གྲགས་དབང་ལ་ཕྱག་འཚལ་ལོ། །སྐུའི་སྲིད་པ་མུ་ཕྱོད་ཟེར་ལམ་ལ་ཕྱག་འཚལ་ལོ། །སྐུའི་སྲིད་པ་མུ་ལ་སྐོས་བསྒྱུར་ལ་ཕྱག་འཚལ་
ལོ། །སྐུའི་སྲིད་པ་ཡོད་ཁམས་སུ་གྲགས་རྒྱལ་ལ་ཕྱག་འཚལ་ལོ། །ཐབས་ཀྱི་མཆོག་སྲིད་པ་སངས་པོ་འབུམ་ཁྲིའི་གསུང་གི་སྤྲུལ་པ་ལས་སྲིད་པའི་བདེ་བར་གཤེགས་པ་མི་
མཇེད་ཀྱི་འཇིག་རྟེན་གྱི་འོག་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །གསུང་གི་སྲིད་པ་ཡེ་བྱུང་གདོད་དག་ལ་ཕྱག་འཚལ་ལོ། །གསུང་གི་སྲིད་པ་ཟེར་

(འཚེར་)ཆེན་བཀྲག་བརྗིད་ལ་ཕྱག་འཚལ་ལོ། །གསུང་གི་སྲིད་པ་དགུང་རྗེ་འབྱམས་སངས་ལ་ཕྱག་འཚལ་ལོ། །གསུང་གི་སྲིད་པ་ལྷ་རྒྱལ་(གུང་)དགུང་སངས་ལ་ཕྱག་འཚལ་ལོ། །གསུང་གི་སྲིད་པ་
སྐྱེད་སྨན་རྩི་བསྒྱུར་ལ་ཕྱག་འཚལ་ལོ། །ཐབས་ཀྱི་མཆོག་སྲིད་པ་སངས་པོ་འབུམ་ཁྲིའི་ཐུགས་ཀྱི་སྤྲུལ་པ་ལས་སྲིད་པས། བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་
འོག་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཐུགས་ཀྱི་སྲིད་པ་སྐྱེ་(དྲུང་)དྲུག་འབྲང་དཀར་ལ་ཕྱག་འཚལ་ལོ། །ཐུགས་ཀྱི་སྲིད་པ་མོན་གནམ་བ་གར་ལ་ཕྱག་འཚལ་
ལོ། །ཐུགས་ཀྱི་སྲིད་པ་རྒུང་དང་བཙན་པ་ལ་ཕྱག་འཚལ་ལོ། །ཐུགས་ཀྱི་སྲིད་པ་ལུང་འཛིན་དོན་(སྟོན་)མཛད་ལ་ཕྱག་འཚལ་ལོ། །ཐུགས་ཀྱི་སྲིད་པ་རྒྱུད་ཁྲོལ་དོན་སྟོན་ལ་ཕྱག་
འཚལ་ལོ། །ཐབས་ཀྱི་མཆོག་སྲིད་པ་སངས་པོ་འབུམ་ཁྲིའི་ཡོན་ཏན་གྱི་སྤྲུལ་པ་ལས་སྲིད་པའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་འོག་ཕྱོགས་ན། །ཐུགས་རྗེ་ཐབས་
ཀྱིས་འགྲོ་བའི་དོན་མཛད་པ། །ཡོན་ཏན་གྱི་སྲིད་པ་བདུན་འབུམ་ཁྲི་དང་ལྡན་ཕྱག་འཚལ་ལོ། །ཡོན་ཏན་གྱི་སྲིད་པ་ལྔ་ལྡེ་ཆ་མཁས་ལ་ཕྱག་འཚལ་ལོ། །ཡོན་ཏན་གྱི་

སྲིད་པ་དཔལ་དྲག་ངར་ཆེན་ལ་ཕྱག་འཚལ་ལོ། །ཡོན་ཏན་གྱི་སྲིད་པ་དམུ་ཡད་(གསང་)གསལ་སྒོམ་ལ་ཕྱག་འཚལ་ལོ། །ཡོན་ཏན་གྱི་སྲིད་པ་ལྗོན་པ་བསྐྱེད་དཔལ་ལ་
ཕྱག་འཚལ་ལོ། །ཐབས་ཀྱིས་མཆོག་སྲིད་པ་སངས་པོ་འབུམ་ཁྲིའི་ཕྲིན་ལས་ཀྱི་སྤྲུལ་པ་ལས་སྲིད་པའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་འོག་ཕྱོགས་ན། །ཐུགས་རྗེ་
ཐབས་ཀྱིས་འགྲོ་བའི་དོན་མཛད་པ། །ཕྲིན་ལས་ཀྱི་སྲིད་པ་མཁའ་ཡལ་ལྕེ་ཕུད་ལ་ཕྱག་འཚལ་ལོ། །ཕྲིན་ལས་ཀྱི་སྲིད་པ་འོད་དཀའ་དཀར་མུན་སྒྲོན་འབར་ལ་ཕྱག་འཚལ་ལོ། །
ཕྲིན་ལས་ཀྱི་སྲིད་པ་སྐལ་ལྡན་གྱི་ཚིག་དྲང་རྒན་ལ་ཕྱག་འཚལ་ལོ། །ཕྲིན་ལས་ཀྱི་སྲིད་པ་རྒྱུད་འདྲེན་མུ་ཐག་ལ་ཕྱག་འཚལ་ལོ། །ཕྲིན་ལས་ཀྱི་སྲིད་པ་སྤྲོ་བསྡུའི་ཐུགས་གསལ་ལ་
ཕྱག་འཚལ་ལོ། །ཤེས་རབ་ཀྱི་ཕུལ་སྟོན་པ་གཤེན་རབ་མི་བོ་ནི། །སྐུ་མདོག་རིན་པོ་ཆེ་ལྟར་བཀྲ་བ་ཡི། །རྒྱན་དང་ཆ་ལུགས་གཞལ་ཡས་ཁང༌། །རིན་པོ་ཆེ་ལ་རིན་པོ་ཆེའི་འོད་
ཀྱིས་རབ་ཏུ་མཛེས་པར་བརྒྱན། །ཕྱག་མཚན་གསེར་གྱི་ཆག་ཤིང་བསྣམས། །རིན་པོ་ཆེ་ལྟར་བཀྲ་བ་ཡི། །དབང་བསྒྱུར་འཁོར་ལོ་དགུ་བརྩེགས་ཀྱི་གདན་ལ་བཞུགས་པ། །འོད་

ཟེར་བཀྱེ་ནས་འགྲོ་བའི་དོན་མཛད་པ། །གཤེན་རབ་མི་བོའི་སྐུ་ལ་ཕྱག་འཚལ་ལོ། །ཤེས་རབ་ཀྱི་ཕུལ་སྟོན་པ་གཤེན་རབ་མི་བོའི་སྐུའི་འོད་ཟེར་ལས་བཀྱེ་བའི་བདེ་བར་གཤེགས་པ་མི་
མཇེད་ཀྱི་འཇིག་རྟེན་གྱི་འོག་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །སྐུའི་གཤེན་ཁམས་བརྟན་གཏིང་རུམ་ལ་ཕྱག་འཚལ་ལོ། །སྐུའི་གཤེན་སྣང་སྟོང་སྤྲུལ་སྐུ་
ལ་ཕྱག་འཚལ་ལོ། །སྐུའི་གཤེན་སྤྲོས་པ་ཐར་འགྱེད་ལ་ཕྱག་འཚལ་ལོ། །སྐུའི་གཤེན་ཇི་ལྟར་དོན་སྒྲུབ་ལ་ཕྱག་འཚལ་ལོ། །སྐུའི་གཤེན་ཇི་ལྟར་དོན་སྒྲུབ་ལ་ཕྱག་འཚལ་ལོ། །
སྐུའི་གཤེན་ཇི་ལྟར་མཐུན་འགྱེད་ལ་ཕྱག་འཚལ་ལོ། །ཤེས་རབ་ཀྱི་ཕུལ་སྟོན་པ་གཤེན་རབ་མི་བོའི་གསུང་གི་འོད་ཟེར་ལས་བཀྱེ་བའི་བདེ་བར་གཤེགས་པ་མི་མཇེད་ཀྱི་འཇིག་རྟེན་
གྱི་འོག་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །གསུང་གི་གཤེན་བཀའ་རྒྱུད་གཞུང་འདྲེན་ལ་ཕྱག་འཚལ་ལོ། །གསུང་གི་གཤེན་ལུང་རྒྱུད་དོན་སྟོན་ལ་
ཕྱག་འཚལ་ལོ། །གསུང་གི་གཤེན་བཀའ་ལུང་ངེས་རྟགས་ལ་ཕྱག་འཚལ་ལོ། །གསུང་གི་གཤེན་ཚངས་རྟགས་བཀའ་རྒྱལ་ལ་ཕྱག་འཚལ་ལོ། །གསུང་གི་གཤེན་

ཚད་མའི་ངེས་ཐིག་ལ་ཕྱག་འཚལ་ལོ། །ཤེས་རབ་ཀྱི་ཕུལ་སྟོན་པ་གཤེན་རབ་མི་བོའི་ཐུགས་ཀྱི་འོད་ཟེར་ལས་བཀྱེ་བའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་
འོག་ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཐུགས་ཀྱི་གཤེན་དཀར་གསལ་གནས་འཛིན་ལ་ཕྱག་འཚལ་ལོ། །ཐུགས་ཀྱི་གཤེན་དབྱིངས་ཆེན་མི་འགྱུར་
ལ་ཕྱག་འཚལ་ལོ། །ཐུགས་རྗེ་གཤེན་སྟོང་ཉིད་ཀློང་གདལ་ལ་ཕྱག་འཚལ་ལོ། །ཐུགས་ཀྱི་གཤེན་མི་འབྱེད་མཁའ་དཀྱིལ་ལ་ཕྱག་འཚལ་ལོ། །ཐུགས་ཀྱི་གཤེན་འོད་ཟེར་
གསལ་བསྐྱེད་ལ་ཕྱག་འཚལ་ལོ། །ཤེས་རབ་ཀྱི་ཕུལ་སྟོན་པ་གཤེན་རབ་མི་བོའི་ཡོན་ཏན་གྱི་འོད་ཟེར་ལས་བཀྱེ་བའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་འོག་
ཕྱོགས་ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཡོན་ཏན་གྱི་གཤེན་འོད་གསལ་ཟླ་བ་ལ་ཕྱག་འཚལ་ལོ། །ཡོན་ཏན་གྱི་གཤེན་བདལ་ཁྱབ་ཉི་འོད་ལ་ཕྱག་
འཚལ་ལོ། །ཡོན་ཏན་གྱི་གཤེན་ཟིལ་ཟེར་སྒྲོན་མ་ལ་ཕྱག་འཚལ་ལོ། །ཡོན་ཏན་གྱི་གཤེན་རྫུ་འཕྲུལ་ཐོགས་མེད་ཕྱག་འཚལ་ལོ། །ཡོན་ཏན་གྱི་གཤེན་སྟོན་(བསྟོད་)པའི་

ལེགས་བཞིན་ལ་ཕྱག་འཚལ་ལོ། །ཤེས་རབ་ཀྱི་ཕུལ་སྟོན་པ་གཤེན་རབ་མི་བོའི་ཕྲིན་ལས་ཀྱི་འོད་ཟེར་ལས་བཀྱེ་བའི་བདེ་བར་གཤེགས་པ་མི་མཇེད་ཀྱི་འཇིག་རྟེན་གྱི་འོག་ཕྱོགས་
ན། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །ཕྲིན་ལས་ཀྱི་གཤེན་སྣང་བ་དང་ལྡན་གཡུང་དྲུང་ལ་ཕྱག་འཚལ་ལོ། །ཕྲིན་ལས་ཀྱི་གཤེན་གཡུང་དྲུང་གི་གཙུག་ཐིག་
འདེབས་ལ་ཕྱག་འཚལ་ལོ། །ཕྲིན་ལས་ཀྱི་གཤེན་དམུ་ཐག་གི་རྒྱུད་འདྲེན་ལ་ཕྱག་འཚལ་ལོ། །ཕྲིན་ལས་ཀྱི་གཤེན་ཚེ་རྟགས་ཀྱི་དངོས་གྲུབ་ལ་ཕྱག་འཚལ་ལོ། །ཕྲིན་ལས་
ཀྱི་གཤེན་དབང་རྟགས་ཀྱི་རུ་མཚོན་ལ་ཕྱག་འཚལ་ལོ། །དེ་ལྟར་འོག་ཕྱོགས་ཀྱི་བདེ་བར་གཤེགས་པ་བརྒྱ་ལ་ཕྱག་འཚལ་ལོ། །དེ་ནས་ཡང་གཤེན་རབ་ཀྱིས་བཀའ་སྩལ་
པ། ངས་འདུལ་བའི་མི་མཇེད་ཀྱི་འཇིག་རྟེན་མར་འདས་པའི་འོག་ཕྱོགས་ན། ངས་ཀྱང་སྟོན་པ་མི་བྱེད་དེ། །འཇིག་རྟེན་གྱི་ཁམས་ཀྱང་བསམ་གྱིས་མི་ཁྱབ་སྟེ་གྲངས་མང་ངོ༌། །སེམས་
ཅན་ལས་ཀྱང་བསམ་གྱིས་མི་ཁྱབ་སྟེ་གྲངས་མང་ངོ་། །དེ་ལྟར་འོག་ཕྱོགས་འཇིག་རྟེན་གྱི་ཁམས་གངྒའི་ཀླུང་གི་བྱེ་མ་སྙེད་ཙམ་དུ་ཤིན་ཏུ་གྲངས་མང་བ་ན་བཞུགས་པའི་བདེ་

བར་གཤེགས་པ། །ཐུགས་རྗེ་ཐབས་ཀྱིས་འགྲོ་བའི་དོན་མཛད་པ། །གཅིག་ལ་ཕྱག་འཚལ་ལོ། །བཅུ་ལ་ཕྱག་འཚལ་ལོ། །བརྒྱ་ལ་ཕྱག་འཚལ་ལོ། །སྟོང་ལ་
ཕྱག་འཚལ་ལོ། །ཁྲི་ལ་ཕྱག་འཚལ་ལོ། །འབུམ་ལ་ཕྱག་འཚལ་ལོ། །ས་ཡ་ལ་ཕྱག་འཚལ་ལོ། །བྱེ་བ་ལ་ཕྱག་འཚལ་ལོ། །དུང་ཕྱུར་ལ་ཕྱག་འཚལ་ལོ། །ཁྲག་ཁྲིག་
ལ་ཕྱག་འཚལ་ལོ། །དེ་ལྟར་ཤིན་ཏུ་གྲངས་མང་བའི་བདེ་བར་གཤེགས་པ་བསམ་གྱིས་མི་ཁྱབ་པ་ལ་ཕྱག་འཚལ་ལོ། །དེ་ལྟར་མི་མཇེད་ཀྱི་འཇིག་རྟེན་གྱི་འོག་ཕྱོགས་ན། 
བཞུགས་པའི་བདེ་བར་གཤེགས་པ་མཚན་བརྗོད་པ་དང༌། མི་མཇེད་ཀྱི་འཇིག་རྟེན་མར་འདས་པ་ན། འཇིག་རྟེན་གྱི་ཁམས་བསམ་གྱིས་མི་ཁྱབ་པ་ན། བདེ་བར་གཤེགས་
པ་མཚན་བརྗོད་ཀྱིས་མི་ལང་བ་རྣམས་ལ་སེམས་ཅན་གང་ཞིག་མོས་པ་སྐྱེས་དེ། ཕྱག་འཚལ་དང་མཆོད་པ་བྱས་ནས། རྒྱུན་དུ་མི་བརྗེད་ཡི་དམ་བྱས་གྱུར་ན། ཡུན་དུ་མི་
ཐོགས་འཕྲལ་ལ་སྒྲིབ་པ་བྱང༌། དེ་སྐད་ཅེས་གཤེན་རབ་ཀྱིས་བཀའ་སྩལ་ཏེ། དེ་ནས་ཡང་གཤེན་རབ་ཀྱིས་ཐལ་སྦྱར་གྱི་ཕྱག་རྒྱ་ཐུགས་ཀར་གཏད་ནས། ཞལ་ནས་སྔགས་

བསྒྲགས་ནས་བརྗོད་པ། ཨ་དཀར་ཨ་རྨད་དུ་ཏྲི་སུ་ནག་པོ་ཞི་ཞི་མལ་མལ། དེ་སྐད་ཅེས་བརྗོད་ནས། འདོད་པ་རྣམ་པ་ལྔའི་ཡར་སྟགས་འདི། སྙིང་རྗེའི་མགྲོན་ནི་
འགྲོ་བ་རིས་དྲུག་གི་སེམས་ཅན་རྣམས་ལ། ཅི་ལྟར་འདོད་པར་བྱིན་གྱིས་རླབས་ཀྱིན་སྤྲུལ་པར་མཛད་ནས། ཞལ་ནས་སྨོན་ལམ་གདབ་པ། འདོད་པ་ལྔའི་ཡར་སྟགས་འདིས། །སྙིང་
རྗེའི་མགྲོན་གྱི་རིས་དྲུག་ལ། །ཅི་འདོད་ཡིད་བཞིན་སྤྲུལ་པ་ཡིས། །དགོས་འདོད་རེ་བ་སྐོངས་པར་ཤོག །བདག་གི་བྱིན་རླབས་སྤྲུལ་པ་དང༌། །བདེ་བར་གཤེགས་པ་བརྒྱའི་ཐུགས་རྗེ་ཡིས། །
དམྱལ་བའི་གནས་སུ་ཕྱིན་པར་ཤོག །ཚ་གྲང་སྡུག་བསྔལ་ཞི་བར་ཤོག །བླ་མེད་གོ་འཕང་ཐོབ་པར་ཤོག །ཡི་དྭགས་གནས་སུ་ཕྱིན་པར་ཤོག །བཀྲེས་སྐོམ་སྡུག་བསྔལ་ཞི་
བར་ཤོག །བླ་མེད་གོ་འཕང་ཐོབ་པར་ཤོག །བྱོལ་སོང་གནས་སུ་ཕྱིན་པར་ཤོག །གླེན་ལྐུག་སྡུག་བསྔལ་ཞི་བར་ཤོག །བླ་མེད་གོ་འཕང་ཐོབ་པར་ཤོག །མི་ཡི་གནས་སུ་ཕྱིན་པར་ཤོག །འདོད་པའི་སྡུག་བསྔལ་ཞི་བར་ཤོག །བླ་མེད་གོ་འཕང་ཐོབ་པར་ཤོག །ལྷ་མིན་གནས་སུ་ཕྱིན་
པར་ཤོག །འཐབ་རྩོད་སྡུག་བསྔལ་ཞི་བར་ཤོག །བླ་མེད་གོ་འཕང་ཐོབ་པར་ཤོག །ལྷ་ཡི་གནས་སུ་ཕྱིན་པར་ཤོག །འཕམ་ལྟུང་སྡུག་བསྔལ་ཞི་བར་ཤོག །བླ་མེད་གོ་འཕང་

ཐོབ་པར་ཤོག །གཤེན་རབ་ཀྱིས་དེ་སྐད་ཅེས་བཀའ་སྩལ་ཏོ། །ཡོན་བདག་རྣམས་ཀྱིས་འདོད་པ་རྣམ་པ་ལྔའི་ཡར་སྟགས་རྣམས། མཚན་བྱང་ལ་བསྐོར་ནས་ཕྱོགས་
བཞིར་བཏང་བས། འཇིག་རྟེན་གྱི་ཁམས་ཀྱང༌གཡོའོ། །རབ་ཏུ་གཡོའོ། །འགུལ་ལོ་རབ་ཏུ་འགུལ་ལོ། །འུར་རོ་རབ་ཏུ་འུར་རོ། །ཐུག་གོ་རབ་ཏུ་ཐུག་གོ། །ཆེམ་མོ་རབ་ཏུ་ཆེམ་མོ། །
ནམ་མཁའ་ལས་འོད་གསལ་མོ་མང་པོ་ཤར་རོ། །བར་སྣང་ལ་སྒྲ་སྙན་པ་མང་པོ་གྲག་གོ། །ས་གཞི་ལ་མཛེས་པའི་མེ་ཏོག་མང་པོ་སྐྱེས་སོ། །ཕྱོགས་བཅུའི་འཇིག་རྟེན་ཀུན་
ན་སྒྲ་སྙན་པ་ཡང་མང་པོ་གྲག་གོ། །དེ་ལ་སེམས་ཅན་ཀུན་ཡང་རབ་ཏུ་རྟོག་པ་སྐྱེས་སོ། །དེའི་ཚེ་དེའི་དུས་ན། མོ་མ་སྡིང་ང་སྡིང་ལོན་དམྱལ་བ་ཡང་ཤིའི་གནས་ན་སྦྱོང་པ་དང༌། 
དམག་མི་ལྷག་མ་སུམ་བརྒྱ་དང༌། མི་མཇེད་ཀྱི་འཇིག་རྟེན་གྱི་འོག་ཕྱོགས་ན་གནས་པའི་རིས་དྲུག་གི་སེམས་ཅན་དང༌། དེ་མར་འདས་ཚུར་སྐྱེ་ཁ་མ་ལ། ཤིན་ཏུ་གྲངས་མང་བ་
འོག་ཕྱོགས་ཀྱི་འཇིག་རྟེན་སྟོངས་པ་ཙམ་ཞིག །ཕུང་པོ་རྡུལ་ཕྲ་རབ་ཏུ་སྐད་ཅིག་མ་ལ་ལྷགས་ནས། ནམ་མཁའ་ལ་གཞའ་ཚོན་གྱི་འོད་དུ་འཕྲོས་ཏེ་སངས་རྒྱས་ཏེ་སོང་ངོ༌། །

དེའི་ཚེ་དེའི་དུས་ན། སྟོན་པ་གཤེན་རབ་མི་བོའི་ལྷའི་སྐུ་ཆེན་པོར་སྤྲུལ་པ་ཕྱིར་མི་དང་མཐུན་པར་འགྲོ་དོན་མཐར་ཕྱིན་པས་དོག་ལ་མར་བབས་སོ། །སླད་ནས་རྒྱལ་པོ་དཔོ་བའི་རིགས་
འབར་བའི་སྒྲོན་མ་ཅན་གྱི་བུ་དཔོ་བུ་ལག་ངན་དང༌། བུ་མོ་དཔོ་ཟ་ཐང་མོ་གཉིས་ལུས་སོ། །ནམ་མཁའི་སྐུ་གསུམ་ཡང་སྤྲིན་བཞིན་དུ་སངས་ནས་ཡལ་ལོ། །དེ་ལ་མཚན་དང་
ལྡན་པའི་ཁྱེའུ་ཆུང་བཞིས། གཤེན་རབ་ལ་གསོལ་པ་སྟོན་པ་ལགས། འཇིག་རྟེན་གྱི་ཁམས་སྟོངས་པ་ཙམ་ཞིག་ཕུང་པོ་ལྷག་མ་ལུས་པར་སངས་རྒྱས་ཏེ་སོང་ན། རྒྱལ་བུ་ལྕམ་
དྲལ་འདི་གཉིས་ལུས་པ་སྐྱོན་ཅི་ལགས། སྐུ་གསུམ་སྤྲིན་གྱི་ཚོགས་བཞིན་ཡལ་བ་དོན་ཆེད་ཅིའི་ཕྱིར་ཡལ་བ་ལགས། དེ་སྐད་ཅེས་གསོལ་བས་དེ་ལ་སྟོན་པས་
བཀའ་སྩལ་པ། དེ་ནི་འདི་ལྟར་རོ། །སངས་ཅིང་རྒྱས་པ་ཐམས་ཅད་ནི་སྒྲིབ་བྱང་ཚོགས་རྫོགས་པ་ཡིན། རྒྱལ་བུ་མིང་སྲིང་སླད་ན་ལུས་པ་འདི་མིང་པོ་དཔོ་བུ་ལག་ངན་ནི། སྔོན་
ནས་མཚམས་མེད་སྤྱོད་སྤྱོད་པ། སྐྱེ་བ་ལྔ་བརྒྱར་སྡིག་སྦྱངས་པས། དེ་ལྟ་འཁོར་འདིར་སྐྱེས་པ་ཡིན། བདག་ཉིད་མྱ་ངན་འདའ་ཙམ་ན། ཐར་པའི་གོ་འཕང་གཟོད་ཐོབ་པོ། །

སྲིང་མོ་དཔོ་ཟ་ཐང་མོ་འདི་སྔོན་བདག་དང་མེ་ཏོག་གཏོར་ནས་སུ། སྐྱེ་བ་གྲངས་མེད་སྨོན་ལམ་བཏབ་པས། བདག་གི་གྲོགས་སུ་ད་ལྟ་འཕྲད་པའི་དུས། །འགྲོ་བ་
དྲང་བའི་དོན་ཆེན་སྐུ་གསུམ་ཀུན་རྫོབ་དངོས་སུ་བསྟན། །དམ་པའི་དོན་དུ་སྟོང་པས་སྟོངས། །སྤྱིའི་བདེར་གཤེགས་མང་པོ་ཡང༌། །ཡེ་ཤེས་ལྷ་ལ་ཕོ་དང་མོ་མེད་དེ། །ཁམས་གསུམ་ལས་ཀྱིས་
འཁོར་བའི་སེམས་ཅན་ཕོ་དང་མོ་ལ་དད། །དེ་དང་མཐུན་པར་བྱས་ལ་དྲང་བའི་ཕྱིར། །རེ་ཞིག་སྐུ་མདོག་ཕོ་མོར་བསྟན་པ་ཙམ། །དེ་སྐད་ཅེས་སྟོན་པས་འཁོར་ལ་བཀའ་སྩལ་ཏོ། །
དེར་རྒྱལ་བུ་ལྕམ་དྲལ་གཉིས་ཀྱིས་བཀའ་དྲིན་གྱི་ཕྱག་བཙལ་ཏེ། ཐམས་ཅད་འདྲེན་པའི་དཔལ། །སྟོན་པའི་སྒྲོན་མ་ལ། །གུས་པས་ཕྱག་འཚལ་སྐྱབས། །འབུམ་སྡེ་ཐུགས་ལ་
ལ་གསལ། །མཚན་དང་རབ་ལྡན་པའི། །གཏོ་བུ་འབུམ་སངས་ལ། །གུས་པས་ཕྱག་འཚལ་སྐྱབས། །ཐུགས་རྗེ་སྟོབས་དང་ལྡན། །མཚན་དང་རབ་ལྡན་པའི། །ཡིད་ཀྱི་ཁྱེའུ་ཆུང་ལ། །
གུས་པས་ཕྱག་འཚལ་སྐྱབས། །བྱམས་པའི་བློ་མྱུར་མཆོག །མཚན་དང་རབ་ལྡན་པའི། །གསས་བུ་རྨ་ལོ་ལ། །གུས་པས་ཕྱག་འཚལ་སྐྱབས། །མི་ཡེངས་དོན་ལ་བརྩོན། །མཚན་

དང་རབ་ལྡན་པའི། །གསས་བུ་གཡུ་ལོ་ལ། །གུས་པས་ཕྱག་འཚལ་སྐྱབས། །དེ་སྐད་ཅེས་རྒྱལ་བུ་ལྕམ་དྲལ་གཉིས་ཀྱིས་གསོལ་ཏོ། །དེ་ལས་སྟོན་པས་བཀའ་སྩལ་པ། རྒྱལ་བུ་དྲལ་པོ་
ཁྱོད་ནི་སྔོན་ནི་སྡིག་ཚོགས་ཆེ། །སྐྱེ་བ་ལྔ་བརྒྱར་སྡིག་སྦྱངས་པས་ལས་ངན་སྡིག་བྱང་ད་ལྟ་དགེ་ཚོགས་ཆེ། །བཀྲ་ཤིས་ཡུལ་འདིར་རྒྱལ་སྲིད་བཟུང་གིན་དགེ་བ་སྤྱོད། །ནམ་ཞིག་བདག་དང་
མཉམ་པར་ཐར་པ་ཐོབ། །རྒྱལ་བུའི་ལྕམ་མོ་ལས་ཀྱི་ཤུགས་ཀྱིས་བདག་གིས་ཁབ་ཏུ་བཞེས། །དེ་ཡང་དམ་པའི་དོན་དུ་བཞེས་པ་མ་ཡིན་ཏེ། །ཁམས་གསུམ་འཁོར་བའི་རྒྱུ་ནི་ཕོ་
མོའི་ཆགས་པ་ཡིན། །སེམས་ཅན་ཆགས་པའི་འདམ་ལས་དྲང་པའི་ཕྱིར། །གཞན་པས་ཀྱང་ནི་དད་བསྐྱེད་ལན་ཅིག་བཞེས་ཚུལ་བསྟན། །དེ་ནས་དོན་མེད་སྒྱིད་ལུག་ཁྱིམ་སྤངས་རབ་ཏུ་
བྱུང་ལ་འཁོར་བ་བསྒྲལ་ཕྱིར་ཁབ་ཏུ་བཞེས་པའོ། །དེ་ནས་དྲལ་པོས་ཡུལ་དུ་རྒྱལ་སྲིད་བཟུང་ཞིང་དགེ་བ་སྤྱད་དོ། །སྟོན་པ་གཤེན་རབ་འཁོར་དང་བཅས་པ་རྣམས། རྒྱལ་པོ་འབར་བའི་སྒྲོན་
མ་ཅན་གྱི་འགྲོ་དོན་མཐར་ཕྱིན་ནས། འོལ་མོ་ལུང་རིང་སུ་སླར་གཤེགས་སོ། །སྟོན་པའི་སྐུ་འཁོར་ཐམས་ཅད་འདུས་ནས་བཀྲ་ཤིས་ཀྱི་གཡང་ཆ་ཐམས་ཅད་ཐོག་ནས། མདུན་བསུ་

ནས་གཞུང་བཞིན་གཡང་བླན་ནས། རིག་པའི་རྩལ་ཤུགས་ཆེ་བའི་འགྱུར་བ་བློ་གསལ་གྱིས། །དཔོ་རྒྱལ་འབར་བའི་སྒྲོན་མ་ཅན་གྱི་བུ་མོ་དཔོ་ཟ་ཐང་མོ་བཀྲ་ཤིས་ཀྱི་
མཚན་བརྟགས་ཏེ་གསོལ་པ། ཀུན་གཞིའི་རྣམ་པར་ཤེས་པ་ལ་སྐྱོན་གྱི་རྣམ་པ་དུམ་འགའ་ལས། སླད་མའི་མཚན་རྟགས་བཟང་བར་བཅད། སྐྱོན་ཡང་ཡེ་ཤེས་ནུས་མཐུས་མཛད། 
དེར་སྔོན་གྱི་སྨོན་ལམ་མེ་ཏོག་གིས་བུ་མོ་གཤེན་ཟ་ནེའུ་ཆུང་འཁྲུངས། དེ་ཡང་མཚན་རྟགས་ཡུམ་བཞིན་བཤད། བདེར་གཤེགས་སྟོང་རྩ་བརྒྱད་ལ་ཕྱག་འཚལ་བའི་ལེའུ་སྟེ་དགུ་
པའོ།།      །།གཡུང་དྲུང་ལྷའི་སྐད་དུ་ན། མུ་ལ་ཨེ་སངས་ཡོངས་འབར་གསལ། གང་ཟག་མིའི་སྐད་དུ་ན། གཤེན་རབ་ལ་བདུད་ཀྱིས་ཆོ་འཕྲུལ་སྣ་དགུ་བསྟན་པའི་ལེའུའོ། །སྟོན་
པ་གཤེན་རབ་མི་བོ་ལ། །བདུད་རྗེ་ཁྱབ་པ་ལག་རིང་ཀྱིས། །ཆོ་འཕྲུལ་སྣ་དགུ་སྟོན་པ་ཡང༌། །དོན་ཆེད་ཅིའི་ཕྱིར་ན་སྟོན། །སྔོན་གྱི་སྨོན་ལམ་བོར་བ་དང་། །ད་ལྟའི་སྤྱོད་པ་སོ་སོས་སྟོན། །
གཟུགས་ཁམས་བཅུ་བདུན་ཡ་ཐ་ན། །གནས་རིས་ཆེན་པོ་བཞི་ཡོད་དེ། །སྲིད་པ་ཡེ་སངས་ཀྱི་ཡུལ་དང་གཅིག །བར་ལྷ་འོད་གསལ་ཀྱི་གནས་དང་གཉིས། མགོན་བཙུན་ཕྱྭའི་གྲོང་ཁྱེར་དང་

གསུམ། འོག་མིན་ལྷའི་གནས་མཆོག་དང་བཞིའོ། །སྟོན་པ་གཤེན་རབ་མི་བོ་ཡིས། །འགྲོ་བ་སེམས་ཅན་དོན་ཆེད་དུ། །སྨོན་ལམ་དྲག་པོ་བཏབ་པ་ཡིས། །སེམས་ཅན་དོན་ལ་བྱོན་པ་
ཡིན། །སྲིད་པ་ཡེ་སངས་ཡུལ་དུ་ནི། །སེམས་བསྐྱེད་གཏོ་རྗེ་སློབ་དཔོན་ནི། །འབུམ་ཁྲི་ཀློག་གི་ལྕེ་ཅན་ལ། །ཤེས་རབ་བསྐྱེད་ཅིང་བློ་རྩལ་སྦྱངས། །འོག་མིན་ལྷའི་ཕོ་བྲང་དུ། །རྫོགས་
སྐུ་གཤེན་ལྷ་འོད་དཀར་ལ། །འགྲོ་བ་འདུལ་བའི་བོན་ལུང་མནོས། །མགོན་བཙུན་ཕྱྭའི་གྲོང་ཁྱེར་དུ། །ཡེ་ཤེས་ལྷའི་སྟོན་པ་ལ། །སླད་ནས་བྱོན་པའི་སྟོན་པ་ཡང༌། །གཡུང་དྲུང་བོན་
གྱི་སྒོ་མོ་ལ། །ཤེས་རབ་ཤེས་པར་བློ་རྩལ་སྦྱངས། །བར་ལྷ་འོད་གསལ་ཡུལ་དུ་ཡང༌། །ཡེ་གཤེན་གཡུང་དྲུང་སེམས་དཔའ་རྣམས། །ཤེས་བྱའི་སྒྲིབ་པས་བསྒྲིབས་པ་རྣམས། །མི་མཇེད་
པ་ཡི་འཇིག་རྟེན་དུ། །སྤྲུལ་པའི་སྐུས་འདུལ་བའི་གཤེན་དྲུག་འབུམ་ཕྲག་ཁྲི་བཀྱེ། རིས་དྲུག་གི་སེམས་ཅན་ལ་ཡང༌ལྷ་མ་ཡིན་གྱི་སྡེ་རངས་པ་རིལ་གྱིས་སེམས་ཅན་ལ་
གནོད་པས། གནས་རིས་སུམ་ཅུ་རྩ་གསུམ་དུ་སྤྲུལ་པའི་བོན་པོ་སུམ་ཅུ་རྩ་གསུམ་དུ་སྤྲུལ་ནས་འདུལ་དུ་བཏང༌། རི་རབ་ཀྱི་རྩེ་མོ་ལ་ལྷ་མཐུ་རྩལ་ཅན་རྣམས་དམ་ལ་བཏགས་

ནས། གཡུང་དྲུང་བོན་གྱི་བསྟན་པ་བསྲུང་བར་དབང་བསྐུར། ལྷོའི་འཛམ་བུ་གླིང་གི་དམིག་དུ་རྒྱལ་བོན་ཐོད་དཀར་གྱི་སྲས་སུ་སྐུ་འཁྲུངས་ནས་འགྲོ་བའི་དོན་རྒྱ་ལག་ཕྱད་པར་མཛད་
དོ། །དེ་ནས་ཡུལ་ཁྲི་དང་(འབྱམས་)འཇམ་པར་བྱོན། གྲོང་ཁྱེར་ལྷུན་གྲུབ་འདུས་པར་འགྲོ་བ་རྣམས་དྲང་བའི་སླད་དུ། ནམ་མཁའ་ལ་ལྷའི་སྐུ་ཕྱག་རྒྱ་ཆེན་པོར་བསྟན་ནས། ཕྱོགས་བཞི་
མཚམས་བརྒྱད་སྟེང་འོག་གཉིས་ཏེ་བཅུར། བདེར་གཤེགས་པ་སྟོང་གི་སྐུ་སྤྲུལ་ཅིང་མཚན་བརྗོད་པས། དེའི་བྱིན་རླབས་དང་ཡོན་ཏན་གྱིས། སྟོང་གསུམ་གྱི་སེམས་ཅན་འཇིག་རྟེན་གྱི་
ཁམས་སྟོངས་པ་ཙམ་ཅིག་སངས་རྒྱས་ཏེ་སོང་ངོ༌། །དེའི་དུས་དེའི་ཚེ་ན། གཟུགས་ཁམས་ལྷའི་ཐ་མ་ཚངས་རིས་ཀྱི་ཐད་ཀ་ནས་བྱང་ཕྱོགས་སུ་དཔག་ཚད་གཅིག་བརྒྱ་དང་བརྒྱད་ཀྱི་
ཐད་ན། མུན་པའི་གཡུང་དྲུང་ཟེར་ལྡན་གྱི་རྒྱལ་ཁམས་བྱ་བ་ཡོད་དེ། མུན་པའི་དམག་ནག་འཁོར་ལོའི་ནང་ན། སྔོན་གྱི་སྨོད་པའི་དབང་གིས་བདུད་རྒྱ་ལག་ཐོད་རྗེའི་བུ། བདུད་
ཁྱབ་པ་ལག་རིང་བྱ་བ་ཤིན་དུ་ཡང་མ་དགའ་བའི་སེམས་སྐྱེས་ཏེ། རབ་ཏུ་ཡང་མི་དགའ་གདུངས་ཏེ་ངུས་སོ། །དེ་ལ་བདུད་ཀྱི་འཁོར་རྣམས་ཀྱིས་ཞུས་པ། བདུད་རྗེ་ཁྱབ་པ་ལག་རིང་ལགས། །

ཤིན་ཏུ་གདུངས་ཏེ་བཤུམས་པ་ཅི་ལ་བཤུམས། །བདག་ཅག་འཁོར་པ་རྣམས་ལ་བསྟན་ཏེ་གསོལ། །དེ་སྐད་ཅེས་འཁོར་གྱིས་ཞུས་སམ་གསོལ་པས། དེ་ལ་བདུད་རྗེས་འཁོར་སླར་ལ་
སྨྲས་པ། འཁོར་རྣམས་ཀུན་ཀ་ང་ལ་ཉོན། ང་ཡིས་འདུལ་བའི་ཞིང་ཁམས་འོད་ཤིན་ཏུ་མི་མཇེད་ལ་རབ་ཏུ་རྩོད་པ་ཅན་ཅིག་ཡིན། ཤིན་ཏུ་འཐབ་ལ་རབ་ཏུ་རྩོད་པ་ཅན་ཅིག་
ཡིན། ཤིན་ཏུ་འཁྲོ་ལ་རབ་ཏུ་འཚིག་པ་ཅན་ཅིག་ཡིན། འདི་ན་མི་ཐར་བདུད་ཀྱི་ཆུ་བོ་ཆེན་པོ་བཞི་ཡོད་པས་གང་ཡང་མི་ཐར་འཁོར་ཞིང་འོང་བ་ཅན་ཅིག་ཡིན་ན། འུ་
བུའི་ཞིང་ཁམས་སྟོང་ལ་ཁད་ཏེ་སོང༌། །ཞིང་ཁམས་སྟོངས་པར་བྱེད་པའི་བགེགས། །གཤེན་རབ་མི་བོ་བརྫུན་པོ་ཆེ། །ཁ་ན་བརྫུན་ཚིག་སྣ་ཚོགས་སྨྲ། །ཐབས་ངན་མི་ཤེས་དགུ་
ཅིག་ཤེས། །ང་ཡི་ཡོད་ཁམས་གང་བ་འདི། །ད་ལྟ་མེད་ཁམས་སྟོང་པར་བཏང༌། །སེམས་ཅན་མི་ཐར་སྐྱེ་བ་ཡང༌། །མི་སྐྱེ་བ་རུ་སྟོངས་སུ་བཅུག །སེམས་ཅན་མི་ཐར་རྒས་པ་
ཡང༌། །མི་རྒས་པ་རུ་སྟོངས་སུ་བཅུག །སེམས་ཅན་མི་ཐར་ན་བ་ཡང༌། །མི་ན་བ་རུ་སྟོངས་སུ་བཅུག །སེམས་ཅན་མི་ཐར་འཆི་བ་ཡང༌། །མི་འཆི་བ་རུ་སྟོངས་སུ་བཅུག །

གཤེན་རབ་མི་བོ་རྫུན་པོ་ཆེས། །ཐར་མེད་བདུད་ཀྱི་ཆུ་བཞི་ཡང༌། །ད་ནི་སྟོངས་ལ་ཉེ་སྟེ་སོང༌། །དེ་ལ་གདུངས་ཏེ་ངུ་བ་ཡིན། །གཤེན་རབ་མི་བོ་བརྫུན་པོ་ཆེས། །མི་
མཇེད་པའི་སེམས་ཅན་ཡང༌། །ད་ནི་ཤིན་ཏུ་མཇེད་པར་སོང༌། །རྩོད་པ་ཅན་གྱི་སེམས་ཅན་ཀྱང༌། །ད་ནི་མི་རྩོད་པ་རུ་སོང༌། །འཐབ་མོ་ཅན་གྱི་སེམས་ཅན་ཀྱང༌། །མི་འཐབ་པ་རུ་
ཞི་བར་སོང༌། །འཁྲོ་གཏུམ་ཅན་གྱིས་སེམས་ཅན་ཀྱང༌། །མི་ཁྲོ་པ་རུ་ཤིན་ཏུ་ཞི། །འཚིག་པ་ཅན་གྱི་སེམས་ཅན་ཀྱང༌། །མི་འཚིག་པ་རུ་ཤིན་ཏུ་དལ། །དེ་ལ་གདུངས་ཏེ་
ངུ་བ་ཡིན། །གཤེན་རབ་མི་བོ་བརྫུན་པོ་ཆེ། །ཐབས་ངན་སྟོང་གིས་བྲིད་བྲིད་ནས། །ལུས་པའི་སེམས་ཅན་ཀྱང་ནི་ལོག །བདུད་ཀྱི་སྤྱོད་པ་བྱེད་པ་ཉུང༌། །གཤེན་གྱི་སྤྱོད་པ་ལོག་
པར་བྱེད། །བདུད་ཀྱི་ཚིག་རྩུབ་སྨྲ་བ་ཉུང༌། །གཤེན་གྱི་བརྫུན་ཚིག་ལོག་པ་སྨྲ། །བདུད་ཀྱི་བཤའ་བཏུད་བྱེད་པ་ཉུང༌། །གཤེན་གྱི་ཁྱུ་སྟོངས་བྱེད་པ་མང༌། །དེ་ལ་གདུངས་ཏེ་ངུ་བ་ཡིན། །
གཤེན་རབ་མི་བོ་བརྫུན་པོ་ཆེས། །ང་ཡི་ཡོད་ཁམས་གང་བ་འདི། །ད་ལྟ་མེད་ཁམས་སྟོང་བར་བཏང༌། །ངའི་ཡོད་ཁམས་མང་བ་འདི། །ད་ལྟ་མེད་ཁམས་ཉུང་བར་བཏང༌། །ངའི་

ཡོད་ཁམས་ང་རྒྱལ་འདི། །ད་ལྟ་མེད་ཁམས་ཞི་བར་བཏང༌། །ངའི་ཡོད་ཁམས་ཆགས་པ་འདི། །ད་ལྟ་མེད་ཁམས་འཇིགས་པར་བཏང༌། །ངའི་ཡོད་ཁམས་མུན་པ་འདི། །ད་ལྟ་མེད་ཁམས་
གསལ་བར་བཏང༌། །དེ་ལ་གདུངས་ཏེ་ངུ་བ་ཡིན། །ངའི་ཞིང་ཁམས་གང་བ་འདི། །རིས་དྲུག་སེམས་ཅན་མང་པོས་གང༌། །ཡོད་ཁམས་གང་བར་ཡོད་པ་ལ། །ད་ནི་སྟོངས་ལ་ཁད་ཏེ་སོང༌། །
བདུད་ཀྱི་འཁོར་རྣམས་ཀུན་འཚོགས་ལ། །ལྟ་བ་མིག་རྣོན་ཀུན་གྱིས་ལྟོས། །གང་བ་སྟོངས་ལ་ཁད་ཏེ་སོང༌། །དེ་ལ་གདུངས་ཏེ་ངུ་བ་ཡིན། །དེ་སྐད་ཅེས་བདུད་རྗེ་ཁྱབ་པ་ལག་རིང་ཀྱིས་
བདུད་ཀྱི་འཁོར་རྣམས་ཀུན་ལ་སྨྲས་སོ། །དེར་བདུད་ཀྱི་གཡོག་མང་པོ་ཡང༌། བདུད་རྗེ་ཁྱབ་པས་དབང་བསྐུར་བས། རིགས་དྲུག་སེམས་ཅན་མང་པོ་ལ་ལྟ་བ་མིག་རྣོན་ཀུན་གྱིས་
བལྟས། བལྟས་པས་མཐོང་ནས་སླར་ཞུས་པ། ཀྱེ་བདུད་རྗེ་ཁྱབ་པ་གསུང་པ་(བདེན་)མེད། །འོ་སྐོལ་ཀུན་ཀྱིས་ག་ན་ཚོར། །བདུད་ཀྱི་ཡོད་ཁམས་གང་བ་འདི། །གཤེན་གྱི་མེད་
ཁམས་སྟོང་པར་བཏང༌། །དམྱལ་བའི་ཡུལ་དུ་བལྟས་པས་ཀྱང༌། །བཙོ་བསྲེག་བཤའ་གཏུབ་བྱེད་པ་དང༌། །གཅོད་སྦྱོང་འབུགས་འདྲལ་བྱེད་པ་ཉུང༌། །ཡི་དྭགས་ཡུལ་དུ་བལྟས་

པས་ཀྱང༌། །བཀྲེས་སྐོམ་རབ་ཏུ་གདུངས་བ་དང༌། །གཅིག་ལ་གཅིག་གིས་གསོད་གཅོད་ཉུང༌། །བྱོལ་སོང་ཡུལ་དུ་བལྟས་པས་ཀྱང༌། །གླེན་ལྐུགས་བཀོལ་
སྤྱད་བྱེད་པ་དང༌། །གཅིག་གིས་གཅིག་ཟ་གནོན་འཚེར་ཉུང༌། །མི་ཡི་ཡུལ་དུ་བལྟས་པས་ཀྱང༌། །འཕོ་འགྱུར་འདོད་པའི་སྡུག་བསྔལ་དང༌། །གཅིག་ལ་གཅིག་གིས་
བགེགས་བྱེད་ཉུང༌། །ལྷ་མིན་ཡུལ་དུ་བལྟས་པས་ཀྱང༌། །ཁྲོ་གཏུམ་འཁྲུག་པ་བྱེད་པ་དང༌། །ང་རྒྱལ་སྡུག་བསྔལ་སྐྱེས་པ་ཉུང༌། །ལྷ་ཡི་ཡུལ་དུ་བལྟས་པས་ཀྱང༌། །འདུ་ཤེས་
མེད་པས་བསམ་རླག་བྱེད་པ་དང༌། །འཕམ་ལྟུང་སྡུག་བསྔལ་སྐྱེས་པ་ཉུང༌། །དེ་ལྟར་བདུད་ཀྱི་ཞིང་ས་རྣམས། །ཡོད་ཁམས་གང་བར་འདུག་པ་ནི། །མེད་ཁམས་སྟོང་པར་སོང་བར་
མཐོང༌། །བདུད་ཀྱི་གཡོག་འཁོར་མང་པོ་ཡང༌། །མ་དགའ་འགྱོད་པའི་སེམས་སྐྱེས་ནས། །སྨྲེས་ཚིག་ཁ་རུ་བཏོན་པ་ནི། །ཇོ་བོ་བདུད་རྗེ་ཁྱབ་པ་ལགས། །ད་ཡང་འོ་སྐོལ་ཇི་ལྟར་བགྱི། །
ཤ་ལ་ཟ་བའི་ཤ་ཡང་དཀོན། །ཁྲག་ལ་འཐུང་བའི་ཁྲག་ཡང་དཀོན། །ལྤགས་ལ་གོན་པའི་ལྤགས་ཀྱང་དཀོན། །རུས་པ་འཆའ་བའི་རུས་ཀྱང་དཀོན། །དེ་སྐད་ཅེས་སྨྲས་ནས། 

བདུད་ཀྱི་གཡོག་འཁོར་མང་པོ་བསམ་ལས་འདས་པས་སྨྲེས་ཀྱིན་ངུས་པས། འཇིག་རྟེན་གྱི་ཁམས་ཀྱང་གཡོ་བ་དང༌། འདར་བ་དང༌། འགུལ་བ་དང་། མེར་བ་དང༌། ཁ་བ་དང༌། སེར་བ་དང༌། རླུང་
དམར་དང༌། མི་ནད་དང༌། ཕྱུགས་ནད་དང༌། མི་དགེ་བ་སྣ་ཚོགས་བྱུང་ངོ༌། །སེམས་ཅན་ཀུན་ཀྱང་འཇིགས་ཤིང་སྐྲག་གོ། །དེའི་དུས་དེའི་ཚེ་ན། མཚན་དང་ལྡན་པའི་ཁྱེའུ་ཆུང་བཞི་ཡིས་སྟོན་
པ་ལ་ཞུས་པའི་མདོ། ཐར་ལམ་གོ་འཕང་འདྲེན་པའི་གཙོ། །ས་ལེ་འོད་གསལ་སྒྲོན་མའི་མཆོག །འགྲོ་བའི་མགོན་མཛད་བྱམས་པའི་ཐུགས། །ཅིར་ཡང་སྤྲུལ་སྐུས་ཐམས་
ཅད་འདུལ། །གཤེན་རབ་སྟོན་པའི་སྒྲོན་མ་ལགས། །སྟོན་པས་འདུལ་བའི་དུས་འདི་ལ། །ཐམས་ཅད་བདེ་ཞིང་ཀུན་ཀ་སྐྱིད། །ཕྱོགས་བཅུའི་འཇིག་རྟེན་ཀུན་ཀ་ནས། །བདེ་
གཤེགས་སྟོང་གི་ཐུགས་རྗེ་ཡིས། །འཁོར་བའི་སེམས་ཅན་མང་པོ་ཡང༌། །ཐར་པའི་བདེ་གནས་ཐོབ་ཅིང་སངས། །དེའི་དུས་དང་གནས་སྐབས་འདིར། །འདི་ལྟ་བུ་འབྱུང་བར་མི་
རིགས་ན། །སྒྲ་ཡང་ངན་ལ་འོད་ཀྱང་ནག །ས་ཡང་གཡོ་ལ་རི་ཡང་འདར། །རླུང་ཡང་འཚུབས་སེར་ཡང་འདྲིལ། །མི་ཕྱུགས་ཀུན་ལ་ནད་ཡམས་དར། །འདི་ཡི་རྒྱུ་འབྲས་ཇི་ལྟར་

ལགས། །སྟོན་པས་འཁོར་ལ་བཤད་དུ་གསོལ། །དེ་སྐད་ཅེས་ཞུས་སམ་གསོལ་བས། དེ་ལ་གཤེན་རབ་ཀྱིས་བཀའ་སྩལ་པ། འཁོར་དུ་གཏོགས་པའི་སེམས་ཅན་རྣམས། །
འདིའི་རྒྱུ་འབྲས་འདི་ལྟར་རོ། །ད་ལྟའི་དུས་འདི་ཁྱད་པར་ཅན། །སྐུ་བཞི་མཛེས་པའི་ཞལ་བཞི་ལས། །ལྷ་གཤེན་སྲིད་པ་ལྷ་མོ་སྟོང༌། །སྐུ་མདོག་མངོན་དུ་ཕྱོགས་བཅུར་སྟོན། །དེའི་ཐུགས་
རྗེ་བྱིན་རླབས་ཀྱིས། །སྔོན་ཚེ་སྒྲིབ་བྱང་ཚོགས་རྫོགས་ནས། །ཐར་པའི་གོ་འཕང་ཐོབ་སྟེ་སོངས། །སྟོན་པའི་ཐུགས་རྗེས་ཀུན་ཁྱབ་ཀྱང༌། །སེམས་ཅན་ལས་ཀྱིས་སྒྲིབ་པ་
རྣམས། །ཐར་པ་མ་ཐོབ་ཕྱིར་ལ་ལུས། །བསོད་ནམས་ཚོགས་དང་མ་ལྡན་པའི། །ཕྱིན་ཅི་ལོག་ལ་དད་པའི་བདུད་རིགས་རྣམས། །འཁོར་བ་སྟོངས་ཀྱིས་དྭོགས་ནས་སྤྱོད༌། །ཐར་པ་
ཐོབ་པའི་སེམས་ཅན་ལ། །ཕྲག་དོག་དབང་གིས་ས་ལྟར་སྐྱེས། །སྨྲེ་སྔགས་མྱ་ངན་ངུ་འབོད་ཀྱིས། །མི་དགེ་བའི་རྟགས་རྣམས་འབྱུང་བ་ཡིན། །འདི་ལ་ཀུན་ཀྱང་མ་སྔངས་ཤིག །དགེ་
བ་ཡོད་ན་སྡིག་པ་ཡོད། །དཀར་བ་ཡོད་ན་ནག་པ་ཡོད། །ཉི་མ་ཡོད་ན་མུན་པ་ཡོད། །སྟོན་པ་ཡོད་ན་དོས་འཛུགས་ཡོད། །འདི་ལ་འཇིགས་ཤིང་མ་སྐྲག་པར། །དགེ་བའི་

ལས་རྣམས་རྒྱུན་དུ་སྲོང༌། །དེ་སྐད་ཅེས་གཤེན་རབ་ཀྱིས་བཀའ་སྩལ་ཏོ། །ཡང་མཚན་དང་ལྡན་པའི་ཁྱེའུ་བཞིས། སྟོན་པ་ལ་སླར་ཞུས་པ། གཤེན་རབ་ལགས། མི་དགེ་
སྣ་ཚོགས་བདུད་ཀྱི་རྟགས་འདི་བཟློག་ན་ཅི་ཡིས་བཟློག་པར་འགྱུར། དེ་སྐད་ཅེས་ཞུས་སམ་གསོལ་པས། དེ་ལ་སྟོན་པས་བཀའ་སྩལ་པ། སྤྱིར་ན་སེམས་ཅན་ལས་ནི་རྒྱུན་ཐག་
ཤིན་ཏུ་རིང༌། སྟོན་པའི་ཐུགས་རྗེ་ཡང་རྒྱུན་ཐག་སྲིངས་ལས་གདུལ། འདི་ནི་ཕྱེད་ཙམ་རྐྱེན་གྱི་ལས་ངན་ཡིན། ཐུགས་རྗེ་རྐྱེན་གྱིས་བཟློག་ན་མྱུར་དུ་བཟློག་པར་འགྱུར། དེ་
སྐད་ཅེས་བཀའ་སྩལ་ནས། འདོད་པ་རྣམ་པ་ལྔའི་ཡར་སྟེགས་སྤྱན་སྔར་བཤམས་ཏེ་བྱིན་གྱིས་བརླབས་ནས། ཐལ་སྦྱོར་གྱི་ཕྱག་རྒྱ་ཐུགས་ཀར་གཏད་ནས། ཞལ་ནས་བར་ཆད་
བཟློག་པའི་སྔགས་བརྗོད་པ། ཁྲི་རོང་འབྲོང་ཐོག་ཐོག་ཐོག་ཚལ། ཏྲག་(ཏྲང་)རི་ལི་བྱོ་བྱོ། དེ་སྐད་ཅེས་ཞལ་ནས་བརྗོད་ནས་ཡར་སྟགས་བཤམས་པ་ཕྱོགས་བཞིར་གཏོར་བས་
སྟོན་པའི་བྱིན་གྱིན་རླབས་ཀྱིས། བདུད་ཡུལ་འདོད་པ་རྣམ་པ་ལྔ་ཡིས་གང་ངོ་། །དུག་ལྔའི་ནད་ཀྱིས་ངུ་བ་ཡི། །ལོག་པར་ཕྱོགས་པའི་སེམས་ཅན་རྣམས། །བདུད་ཀྱི་དམག་

དཔུང་བྱེད་པ་ཀུན། །ལན་ཅིག་ཅི་འདོད་ཡིད་བཞིན་ཕྲད། །དགོས་འདོད་རེ་བ་སོ་སོར་སྐོངས། །ཤིན་ཏུ་དགའ་བའི་སེམས་སྐྱེས་ནས། །སྟོན་པའི་ཕྱོགས་སུ་ལྷ་ཕྱག་
བཙལ། །དགའ་བའི་སེམས་ཀྱིས་སྨྲས་པ་ནི། །སྐྱེས་མཆོག་ཐབས་ལ་མཁས་པའི་མཆོག །ཐུན་མོང་ཀུན་དང་མ་ཡིན་པའི། །རྫུ་འཕྲུལ་ཤིན་ཏུ་ཆེ་བའི་བློ། །བདག་
ཅིག་འཁོར་བའི་སེམས་ཅན་རྣམས། །འདོད་པས་གདུང་ནས་སྡུག་པ་རྣམས། །ཅི་འདོད་ཡིད་བཞིན་ཕྲད་ནས་སུ། །དགོས་འདོད་རེ་བ་སོ་སོར་སྐོངས། །རྫུ་འཕྲུལ་མངའ་བའི་སྐྱེས་
མཆོག་ལ། །སྐྱབས་སུ་བདག་ཅག་རྣམས་ཀྱང་གསོལ། །དེ་སྐད་ཅེས་སྨྲས་ནས། སེམས་ཅན་ལས་འཕྲོ་བཟང་པོ་ཡོད་པ་ནི་ཤིན་ཏུ་གྲངས་མང་བ་ཅིག་སྟོན་པའི་སྐུ་ལ་
ཚུར་འདུས་སོ། །ལས་འཕྲོ་མེད་པའི་སེམས་ཅན་ཤིན་ཏུ་གྲངས་མང་བ་བསམ་དུ་མེད་པ་ཞིག་ནི་ཁ་ཕྱིན་ཅི་ལོག་ཏུ་ལྟས་ནས། བདུད་ཀྱི་ཕྱོགས་དང་མཐུན་པའི་ལས་
བྱེད་དོ། །སྟོན་པའི་ཐུགས་རྗེ་ཡིས་འཇིག་རྟེན་གྱི་ཁམས་སུ་དུས་དེར། མི་དགེ་བའི་རྟགས་དང་མི་མཐུན་པའི་ནད་རྣམས་ལན་གཅིག་ཤིན་ཏུ་ཞི་བར་འགྱུར་རོ། །དེའི་ཚེ་དེའི་

དུས་ན། བདུད་རྗེ་ཁྱབ་པ་ལག་རིང་ཀྱིས་མི་དགེ་བ་སྣ་ཚོགས་བྱེད་པའི་བདུད་ཀྱི་གཡོག་འཁོར་མང་པོ་ལ་སྨྲས་པ། ཡང་ངའི་ཡོད་ཁམས་གང་བ་འདི། །སེམས་ཅན་འགའ་ཙམ་ལུས་
པ་ཡང༌། །མེད་པར་བྱེད་པའི་རྫུན་པོ་ཆེ། །གཤེན་རབ་མི་བོ་ཐབས་ངན་ཅན། །སྐྱོན་ཅན་དེ་ཡིས་ཁྲིད་དེ་སོང༌། །ཝ་ལ་ཟ་མ་སྙིང་རེ་ན། །བདུད་ཀྱི་འཁོར་རྣམས་ཚུར་འཚོགས་ཤིག །
གཤེན་ལ་དམག་ཚོགས་མ་འདྲོངས་ན། །གཤེན་རབ་མི་བོ་མ་སོད་ན། །ཡོད་ཁམས་གང་བ་སྟོངས་ལ་ཁད། །འོ་སྐོལ་སྲོག་གཅོད་བདུད་ཀྱི་བུ། །སྐྱེ་རྒ་ན་འཆི་བདུད་ཀྱི་ཆུ་བོ་
ལ། །སེམས་ཅན་ཐམས་ཅད་འཁོར་ཞིང་མ་ལུས་ན། །འོ་སྐོལ་ཟས་སུ་ཤ་ཁྲག་ཟ་བ་ག་ན་འོང༌། །ལས་སུ་གསད་བཅད་བྱེད་པ་ཅི་ལ་བྱ། །ལོངས་སྤྱོད་འཐབ་ཅིང་རྩོད་པ་འཐབ་ཟླ་
ག་ན་ཡོད། །གོ་གོན་མཚོན་ཐོགས་གཤེན་རབ་གསོད་དུ་འདོང་། །མ་ཐོགས་མྱུར་དུ་གཤེན་རབ་གསོད་དུ་འདོང་། །དེ་སྐད་ཅེས་བདུད་རྗེ་ཁྱབ་པ་ལག་རིང་ཀྱིས་འཁོར་ལ་སྨྲས་ནས་
དམག་བསྡུས་སོ། །དེའི་ཚེ་དེའི་དུས་ན། མུན་པ་སྨག་ནག་འཁྲིགས་པའི་ཀློང༌། །ལྕགས་མཁར་སྒོ་བརྒྱ་རྩེ་བརྒྱ་ན། །བདུད་རྒྱ་ལག་ཐོད་རྗེ་ལ་འཁོར་ཤན་པ་འབུམ་གྱིས་བསྐོར་བ་

ལངས་ནས། བདུད་ཁྱབ་པ་ལག་རིང་གཤེན་རབ་ལ་དམག་འདྲེན་པ་ལ་སྨྲས་པ། བདུད་རྗེ་ཁྱབ་པ་ལག་རིང་གསོན། །བྱ་ཡོ་ཅོག་གི་ལས་རྣམས་ནི། །ཐམས་ཅད་བརྟགས་
ཅིང་གཟབས་ལ་བྱ། །མ་བརྟགས་མ་གཟབས་ཐོ་ཅོ་ནི། །རང་ཕུང་ཙམ་དུ་མི་འགྱུར་རམ། །དྲག་པོའི་ལས་ཀྱི་དམག་ཚོགས་འདིས། །གཤེན་རབ་མི་བོ་མི་སོད་པར། །རང་རེ་གཡུལ་ལོག་
མི་འོང་ངམ། །འོ་སྐོལ་བདུད་ཀྱི་ཞིང་ཁམས་འདི། །ཅིག་ཅར་སྟོངས་ཏེ་མི་འགྲོ་འམ། །ངས་ནི་དཔྱད་ཅིང་བསམས་པ་ལ། །བདུད་དམག་མང་པོ་ཕར་དྲངས་ཀྱང༌། །དམག་གིས་ཐུབ་པར་
མ་མཐོང་ངོ་། །གཤེན་རབ་མི་བོ་བྱ་བ་དེ། །ཚིག་ནི་མི་ཤེས་དགུ་ཡང་ཤེས། །སྤྱོད་པ་མི་བྱེད་དགུ་ཡང་བྱེད། །སྤྲུལ་པ་མི་སྟོན་དགུ་ཡང་སྟོན། །འཇིག་རྟེན་ཁམས་ཀྱི་སེམས་ཅན་ལ། །
བདུད་ཀྱི་དམག་ཚོགས་མ་ཡིན་པ། །ཕྱི་མ་ཀུན་ལ་དབང་ཡང་བསྒྱུར། །འདི་ལ་གཟབས་ནས་མ་འཐབས་ན། །འོས་པའི་ཐོ་ཅོ་ཚོད་ཡོད་ཀྱིས། །ཐུབ་པ་ལྟ་བུར་མི་འགྱུར་ངེས། །
ཐབས་ལ་མཁས་པས་སྐུ་བསླུ་བྱ། །དྲག་པོའི་དམག་འདི་བཤོལ་བར་གཅད། །གཤེན་རབ་མི་བོ་བྱ་བ་དེ། །སྐྱེས་ནས་ད་ལྟ་ཕན་ཆོད་དུ། །ལྷ་དང་སློབ་དཔོན་གཉན་པར་བྱེད། །ལྷ་

དང་སློབ་དཔོན་དུ་བརྫུས་ལ། །དེ་ལྟར་ཐབས་ལ་མཁས་པར་གྱིས། །མྱ་ངན་ལས་སུ་འདོས་ཤིག་གྱིས། །དེ་ལྟར་སླུས་ན་བསླུས་པར་ངེས། །བདུད་རྒྱ་ལག་ཐོད་རྗེས་དེ་སྐད་ཅེས་ཁྱབ་པ་ལག་
རིང་ལ་སྨྲས་པས། དེ་ལ་བདུད་ཁྱབ་པ་ལག་རིང་ཀྱང་དེ་ལྟར་ཡིན་པར་བསམས་ནས། ཕའི་ངག་མ་བཅག་པར་གཤེན་རབ་བསླུ་རུ་ཆས་སོ། །དེའི་ཚེ་དེའི་དུས་ན། སྟོན་པ་གཤེན་རབ་
མི་བོ་ནི། རིན་པོ་ཆེ་འབར་བའི་མཁར་བར་པོ་སོ་བརྒྱད་ཀྱི་ནང་ན་བཞུགས་ན། ནམ་མཁའ་ལ་སྒྲ་དང་འོད་དང་ཁུ་རླངས་དང་ཁུ་འཕང་བྱུང་ངོ༌། །དེ་ནས་གཤེན་རབ་ཀྱི་མཁར་བར་
པོ་སོ་བརྒྱད་ཀྱི་རྩེ་མོ་ན། དཔག་ཚད་གཅིག་གི་ནམ་མཁའ་ལ། མི་དཀར་པོ་འོད་ཀྱིས་བསྐོར་བ་རྔ་བརྡུང་གཤང་འཁྲོལ་བ་ཅིག །གཤེན་རབ་ཟེར་ཞིང་འབོད་དོ། །སྟོན་པ་གཤེན་
རབ་ནི་རྣམ་པ་ཐམས་ཅད་མཁྱེན་པ་ཡིན་པས། བདུད་བསླུ་བ་ལ་འོངས་པ་ཡིན་པར་ནི་མཁྱེན་ཏེ། ལན་ཅིག་བདུད་ངོས་མ་བཟུང་བར་དལ་བུས་ཞི་བར་འདུལ་བར་དགོངས་ཏེ། སྐད་
ཕྱུང་ནས་ཨང་ཞེས་གསུངས་པས། མི་དཀར་པོ་དེས་གཤེན་རབ་ལ་སྨྲས་པ། ཀ་གཤེན་རབ་མི་བོ་ཁྱོད། ཁོ་ན་འཇིག་རྟེན་གྱི་ཁམས་འདི་ན་རེ་སྡུག །སེམས་ཅན་མང་པོའི་ཁ་

ལོ་སྒྱུར་བསྒྱུར་ནས་སྐུ་འོ་རེ་རྒྱལ། ང་ནི་ཁྱོད་ཀྱི་ཡི་དམ་གྱི་ལྷ་གཤེན་ལྷ་འོད་དཀར་ཡིན། གཅོལ་མེད་འགྲོ་དོན་བྱེད་བྱེད་ནས། །སེམས་ཅན་སྐྱོན་གྱི་གྲིབ་མ་ཡིས། །
གཤེན་ལྷ་ངོ་ཡང་ཅང་ཤེས་སམ། །འགྲོ་བའི་དོན་གྱིས་ཅི་ཞིག་བྱ། །མྱ་ངན་གླིང་ནས་ད་འདའ་རན། །ང་ནི་ཁྱོད་ཀྱི་སུན་མ་ཡིན། །རང་ཅག་འགྲོགས་ལ་ད་ལྟ་འདོང༌། །དེ་སྐད་ཅེས་
སྨྲས་སོ། །དེ་ལ་གཤེན་རབ་ཀྱིས་བཀའ་སྩལ་པ། ཡི་དམ་ལྷ་ཡང་ཐུགས་རེ་འཁྲུལ། །གཤེན་རབ་འགྲོ་བའི་དོན་དུ་སྐོས། །འཁོར་བའི་གླིང་ནས་ང་མི་འགྲོ། །འཁོར་བའི་གླིང་
ནས་བདག་འགྲོ་རུ། །ད་རུང་འགྲོ་བའི་དོན་མ་གྲུབ། །ད་རུང་སྐྱེ་འཆིའི་སྒོ་མ་ཆོད། །བདག་འཁོར་བ་མྱ་ངན་འདའ་རྒྱུ་ལ། །སྐུ་གསུང་ཐུགས་ཀྱི་དོན་མ་རྫོགས། །དེ་རྫོགས་
ཙམ་ན་གཟོད་ཅིག་འདའ། །དེ་སྐད་ཅེས་གཤེན་རབ་ཀྱིས་བཀའ་སྩལ་ཏོ། །དེ་ལ་ཡང་བདུད་ཀྱིས་སླར་སྨྲས་པ། སྟོན་པ་གཤེན་རབ་མི་བོ་ཁྱོད། །ཚེ་ཅིག་ལས་སུ་དགེ་བ་
སྤྱད། །དགེ་བ་སྤྱད་པའི་དོན་རེ་ཆུང༌། །ཡི་དམ་ལྷའི་བཀའ་ཅོག་གམ། །འཇིག་རྟེན་ལས་ནི་བྱས་ཤིང་དཀའ། །འཁོར་བའི་ལུས་ནི་བླངས་ཀྱིན་སྡུག །ཡི་དམ་ལྷའི་བཀའ་

མ་བཅག །འཇིག་རྟེན་ཁམས་ནས་མྱ་ངན་འདོང་། །དེ་སྐད་ཅེས་བདུད་ཀྱིས་སྨྲས་སོ། །དེ་ལ་ཡང་གཤེན་རབ་ཀྱིས་བཀའ་སྩལ་པ། ཡི་དམ་ལྷ་ཡང་ཐུགས་རེ་འཁྲུལ། །འཁོར་བའི་སེམས་
ཅན་མང་པོ་ཀུན། །རྒྱུན་དུ་ཐུགས་རྗེས་མི་འདྲེན་པར། །སེམས་ཅན་ལམ་དུ་བོར་ཅིག་པ། །ལྷའི་བཀའ་ཡང་ཅང་མིན་ནམ། །ལོག་པའི་མཆིད་ཚིག་མ་ཡིན་ནམ། །ཁ་ན་སྨྲ་
བ་དོན་དུ་གྱིས། །འཇིག་རྟེན་ལས་འདི་བྱས་ཀྱིན་ཡོངས་ཀྱང་དཀའ། །འཁོར་བའི་ལུས་ནི་བླངས་ཀྱིན་ཡོངས་ཀྱང་སྡུག །རང་གི་ལུས་ལ་དཔེ་ལོང་ལ། །གཞན་ལ་གནོད་པ་ཡེ་མ་བྱེད། །
ཁ་ན་སྨྲ་བ་དོན་དུ་གྱིས། །ངའི་ཐུགས་རྗེ་སྐྱབས་སུ་འདུ། །སྡུག་བསྔལ་བདུད་ཀྱི་ཆུ་བཞི་སྒྲལ། །བྱམས་པར་ལྡན་པའི་སེམས་དང་སྤྲད། །མི་འགྱུར་གཡུང་དྲུང་ས་ལ་འགོད། །དེ་
སྐད་ཅེས་གཤེན་རབ་གྱིས་བཀའ་སྩལ་པ། བདུད་ཁྱབ་པ་ལག་རིང་མཚང་ལ་ཕོག་ནས་ཕྱོད་ཀྱིས་བྲོས་ཏེ་སོང་ངོ༌། །དེ་ནས་ཡང་སང་ཉི་མའི་རྩེ་ལ་ནམ་མཁའ་ལ་སྒྲ་དང་། འོད་
དང་ཁུ་འཕང་དང༌། ཁུ་རླངས་བྱུང་ངོ་། །དེ་ནས་མཁར་བར་པོ་སོ་བརྒྱད་ཀྱི་ཁ་ལ་མི་ཁྲ་བོ་རིན་པོ་ཆེ་འབར་བས་ལུས་བརྒྱན་པ། ལག་ན་སྲིད་པ་སྐོས་ཀྱི་ཆག་ཤིང་བསྣམས་

པ་གཅིག་གཤེན་རབ་མི་བོ་ཟེར་ཞིང་འབོད། དེ་ལ་སྟོན་པ་གཤེན་རབ་མི་བོ་རྣམ་པ་ཐམས་ཅད་མཁྱེན་པ་ཡིན་པས། བདུད་བསླུ་བ་ལ་འོངས་པ་ཡིན་པར་ནི་མཁྱེན་
ཏེ། ལན་གཅིག་བདུད་ངོས་མ་གཟུང་བར་དལ་བུས་ཞི་བར་འདུལ་བར་དགོངས་ནས། གསུང་ཕྱུང་ནས་ཨང་ཞེས་གསུངས་པས། མི་ཁྲ་བོ་དེས་གཤེན་རབ་ལ་སྨྲས་པ། ཀྭ་གཤེན་
རབ་མི་བོ་སྟོན་པའི་མཆོག །འགྲོ་བ་སེམས་ཅན་དོན་ཆེད་ལ། །གཤེན་རབ་ཐང་ཆད་འོ་རེ་བརྒྱལ། །སེམས་ཅན་ལས་ནི་ཆུ་རྒྱུན་འདྲ། །ཉིད་ཀྱིས་ཆོད་པར་ག་ལ་འགྱུར། །ང་ནི་
འདྲེན་པའི་སློབ་དཔོན་ཡིན། །ཁྱོད་ཀྱི་སྐྱེ་བ་སྔ་མ་ལ། །ཤེས་རབ་རྩལ་ཤུགས་སྦྱོང་སྦྱོང་བ། །འབུམ་ཁྲི་གློག་གི་ལྕེ་ཅན་ཡིན། །གཤེན་རབ་ལོག་པར་བྱེད་པ་ཁྱོད། །གཅོལ་མེད་
འགྲོ་དོན་བྱེད་བྱེད་ནས། །སེམས་ཅན་སྐྱོན་གྱི་གྲིབ་མ་ཡིས། །སློབ་དཔོན་ངོ་ཡང་ཅང་ཤེས་སམ། །འགྲོ་བའི་དོན་བགྱིས་ཅི་ཞིག་བྱ། །མྱ་ངན་གླིང་ནས་ད་འདའ་རན། །ང་ནི་ཁྱོད་
ཀྱི་སུན་མར་འོངས། །རང་ཅག་འགྲོགས་ལ་ད་ལྟ་འདོང༌། །དེ་སྐད་ཅེས་བདུད་ཀྱིས་སྨྲས་སོ། །དེ་ལ་གཤེན་རབ་ཀྱིས་ལན་བཀའ་སྩལ་པ། འདྲེན་པའི་སློབ་དཔོན་ཐུགས་རེ་འཁྲུལ། །བདག་

གཤེན་རབ་འགྲོ་བའི་དོན་དུ་བསྐོས། །འཁོར་བའི་གླིང་ནས་ང་མི་འདའ། །འཁོར་བའི་གླིང་ནས་བདག་འདའ་རུ། །ད་རུང་འགྲོ་བའི་དོན་མ་གྲུབ། །ད་རུང་སྐྱེ་འཆིའི་སྒོ་མ་ཆོད། །བདག་
འཁོར་བ་མྱ་ངན་འདའ་རྒྱུ་ལ། །སྐུ་གསུང་ཐུགས་ཀྱི་དོན་མ་རྫོགས། །དེ་རྫོགས་ཙམ་ན་གཟོད་ཞིག་འདའ། །དེ་སྐད་ཅེས་གཤེན་རབ་ཀྱིས་བཀའ་སྩལ་ཏོ། །དེ་ལ་ཡང་བདུད་ཀྱིས་
སླར་སྨྲས་པ། སྟོན་པ་གཤེན་རབ་མི་བོ་ཁྱོད། །ཚེ་གཅིག་ལས་སུ་དགེ་སྤྱོད་ན། །དགེ་བ་སྤྱོད་པའི་དོན་རེ་ཆུང༌། །འདྲེན་པའི་སློབ་དཔོན་བཀའ་བཅོག་གམ། །དུག་ལྔའི་ནད་ཀྱིས་ཟིན་
པའི། །འཁོར་བའི་སེམས་ཅན་རྒྱུ་ངན་ཀུན། །འགྲོགས་ཀྱིན་བཏུལ་ན་ཕྱིར་ཕྱིར་གྱོང༌། །ཐང་ཞིག་ཡུད་ལ་སྤྲོ་བ་སྐྱེ། །བཏུལ་བས་མི་ཐུལ་སྡུག་བསྔལ་ཆེ། །འདྲེན་པའི་སློབ་དཔོན་
བཀའ་མ་བཅག །འཇིག་རྟེན་ཁམས་ན་མྱ་ངན་འདོས། །དེ་སྐད་ཅེས་བདུད་ཀྱིས་སྨྲས་པས། དེ་ལ་ཡང་གཤེན་རབ་ཀྱིས་བཀའ་སྩལ་པ། འདྲེན་པའི་སློབ་དཔོན་ཐུགས་རེ་འཁྲུལ། །
འཁོར་བའི་སེམས་ཅན་མང་པོ་ཀུན། །རྒྱུན་དུ་ཐུགས་རྗེས་མི་འདྲེན་པར། །སེམས་ཅན་ལམ་དུ་བོར་ཅིག་པ། །ལྷའི་བཀའ་ཡང་ཅང་ངེས་སམ། །སློབ་དཔོན་བཀའ་ཡང་ཅང་ཡིན་

ནམ། །ལོག་འདྲེན་མཆིད་ཚིག་མ་ཡིན་ནམ། །ལོག་པར་བྱེད་པའི་མཆིད་ཡིན་ན། །སེམས་ཅན་ལས་ངན་ཆུ་བོ་རྒྱུན་བཏང་ཡོངས་ཀྱང་འདྲ། །ཆུ་རྒྱུན་དུས་གཅིག་ཁ་
ནར་སྐོམ་པར་ག་ན་འགྱུར། །ཐུགས་རྗེའི་ངང་རྒྱུད་ཆུ་བོའི་རྒྱུན་བཞིན་སྲིངས་ལ་སེམས་ཅན་དྲང་བར་འབྱུང༌། །ད་ལྟ་མྱ་ངན་གླིང་ནས་འདོས་ཤིག་པ་ནི་ལོག་པའི་ཚིག །སེམས་ཅན་
གང་ཞིག་ལོག་པར་བྱེད་པ་ཁྱོད། །ངའི་ཐུགས་རྗེའི་སྐྱབས་སུ་ཚུར་ལ་འདུ། །སྡུག་བསྔལ་བདུད་ཀྱི་ཆུ་བཞི་མྱུར་དུ་སྒྲོལ། །ཕྱོགས་མེད་བྱམས་པ་ལྡན་པའི་སེམས་དང་སྤྲད། །མི་འགྱུར་
གཡུང་དྲུང་བརྟན་པའི་ས་ལ་བཀོད། །དེ་སྐད་ཅེས་གཤེན་རབ་ཀྱིས་བཀའ་སྩལ་པས། བདུད་ཁྱབ་པ་ལག་རིང་འཚང་ལ་ཕོག་ནས་ཡང་ཕྱོད་ཀྱིས་བྲོས་ཏེ་སོང་ངོ༌། །དེའི་ཚེ་དེའི་དུས་ན། 
བདུད་ཁྱབ་པ་ལག་རིང་དེ་ཨ་ཅང་ཡི་མུག་ག་ཆད་དེ། སྟོན་པ་གཤེན་རབ་མི་བོ་ལ། །བདུད་ཀྱི་ཆོ་འཕྲུལ་སྣ་གཉིས་བརྡུགས། །མྱ་ངན་ཁོང་དུ་མུན་ལྟར་སྲོས། །མུན་ནག་
འཐིབས་པའི་དཀྱིལ་རུམ་ན། །ལྕགས་མཁར་རྩེ་བརྒྱད་ནང་དུ་བྱོན། །བདུད་རྗེ་རྒྱ་ལག་ཐོད་རྗེ་ལ། །ཁྱབ་པས་སྨྲེས་ནས་ཤག་ཅིག་བཏབ། །འོ་སྐོལ་བདུད་ཀྱི་ཡོད་ཁམས་འདི། །མེད་

པར་སྟོངས་སུ་འཇུད་པའི་མི། །གཤེན་རབ་སླུས་པ་བརྫུན་ཚིག་མཁན། །དྲག་པོའི་དམག་གིས་མ་བསད་ན། །ཞི་བའི་ཐབས་ཀྱིས་མ་བསླུས་སོ། །ལྷ་དང་སློབ་དཔོན་གཉན་སྙམ་ནས། །
ལྷ་དང་སློབ་དཔོན་གཉིས་ཀར་རྫུས། །སླུས་ཚིག་མང་པོས་བསླུས་པ་ལ། །ལྷ་དང་སློབ་དཔོན་བཀའ་མ་གཉན། །སླུས་ལ་འདྲོངས་པར་མ་གྱུར་ནས། །ད་ལྟ་ཡི་མུག་ག་ཆད་ནས། །
ཡབ་ཀྱི་སྤྱན་སྔར་མཆིས་པ་ལགས། །ད་བདུད་ཀྱི་དམག་ཚོགས་ད་བསྡུ་འཚལ། །བདུད་ཀྱི་གོ་ཚོགས་ད་གོན་འཚལ། །བདུད་ཀྱི་མཚོན་ཚོགས་ད་བདར་འཚལ། །བདུད་ཀྱི་རྟ་
ཚོགས་ད་བསྟད་འཚལ། །བདུད་ཀྱི་དར་ཚོགས་ད་ཕྱར་འཚལ། །གཤེན་གྱི་ཡུལ་དུ་དམག་དྲང་འཚལ། །ཡབ་ཅིག་མ་བཞུགས་དམག་སྐོས་མཛོད། །གཤེན་རབ་མི་བོ་མ་
སོད་ན། །འཇིག་རྟེན་ཡོད་ཁམས་སྟོངས་ལ་ཁད། །བདུད་རྗེ་ཁྱབ་པ་ལག་རིང་ཀྱིས། །ཡབ་ལ་དེ་སྐད་སྨྲེས་ནས་ཞུས། །ཡབ་ཀྱིས་སླར་ལ་བཀའ་སྩལ་པ། །བདུད་རྗེ་ཁྱབ་པ་ལག་
རིང་གསོན། །བདུད་ཀྱི་དམག་ཚོགས་མང་པོ་འདི། །གཤེན་ལ་དྲང་པར་མི་དཀའ་སྟེ། །དམག་གིས་ཐུབ་པར་གཤེན་མི་འགྱུར། །དམག་གིས་ཐུབ་པར་འགྱུར་རྒྱུ་ལ། །གཤེན་རབ་སྤྲུལ་

པ་སྟོང་དང་ལྡན། །བདུད་ཀྱི་མུན་དམག་ཕྱིར་ལ་འབུབ། །མུན་པ་ཉིད་ཀྱང་སྒྲོན་མར་འགྲོ། །བདུད་ཀྱི་མཚོན་གྱིས་གཤེན་སོད་དུ། །གཤེན་གྱི་ལུས་པོ་གཡུང་དྲུང་བྲག །བདུད་
ཀྱི་མཚོན་རྣམས་ཕྱིར་ལ་འཆག །གཤེན་རབ་མི་བོ་སྤྲུལ་པ་ཅན། །གཉན་པར་བྱེད་པ་ཕ་དང་མ། །ཕ་མ་གཉིས་ཀྱི་ཆས་སུ་གཞུག །མྱ་ངན་གླིང་ནས་འདའ་རུ་ཆུག །ཕ་མའི་
བཀའ་ནི་མི་གཅོག་ངེས། །དེ་ལྟར་སླུས་ན་རྒྱལ་ཏེ་འོང༌། །དྲག་པོས་མི་ཐུབ་བཤོལ་བར་བཅད། །དེ་སྐད་ཅེས་བདུད་རྒྱ་ལག་ཐོད་རྗེས་བདུད་ཁྱབ་པ་ལག་རིང་ལ་སྨྲས་སོ། །ཡང་བདུད་
ཁྱབ་པ་ལག་རིང་དེ། ཡབ་ཀྱི་བཀའ་ལ་བསྡུས་ཏེ། དྲག་པོ་བདུད་ཀྱི་དམག་བཤོལ་ནས། །ཞི་བའི་ཐབས་ཀྱིས་བསླུ་བའི་ཕྱིར། །ཕ་དང་མ་རུ་རྫུས་ཐབས་བཤམས། །གཤེན་རབ་
སྟོན་པ་བསླུ་རུ་སོངས། །དེའི་ཚེ་དེའི་དུས་ན། སྟོན་པ་གཤེན་རབ་མི་བོ་ནི། མཁར་བར་པོ་སོ་བརྒྱད་ཀྱི་ནང་ན་གཟིམས་ཏེ་བཞུགས་ཙམ་ན། བདུད་ཁྱབ་པ་ལག་རིང་ཕའི་ཆ་བྱད་དུ་
ཞུགས་ཤིང་སྔས་སུ་འོང་ནས། གཤེན་རབ་ཀྱི་དབུ་ལས་བཏེགས་ནས་སྨྲས་པ། བུ་སྟོན་པ་གཤེན་རབ་མི་བོ་ཁྱོད། །ད་རུང་འཇིག་རྟེན་ཁམས་འདི་ན། །སྟོན་པ་བྱེད་པའི་ལུགས་

ཅི་ཡོད། འཇིག་རྟེན་ཁམས་ཀྱི་སེམས་ཅན་འདི་རྣམས་ནི། འཇིག་པའམ། འགུལ་བ་འམ། སྒྱུ་མ་འམ། སྨིག་རྒྱུ་འམ། སྒྲ་བརྙན་ནམ། རྨི་ལམ་ལྟ་བུ་ཞིག་ཡིན་ན། ཁྱོད་
འདི་ལ་རྟག་པ་པོར་མཐོང་ནས། ད་དུང་འགྲོ་བའི་དོན་བྱེད་དམ། ད་ནི་མྱ་ངན་ལས་འདའ་རན་ནོ། །མྱ་ངན་ལས་མ་འདའ་ན། འཇིག་རྟེན་གྱི་ཁམས་འདི་ནི་བདུད་གདུག་པ་ཅན་དང་། སྲིན་
པོ་གདུག་པ་ཅན་དང་། གནོད་སྦྱིན་གདུག་པ་ཅན་དང་། གཤིན་རྗེ་གདུག་པ་ཅན་དང་། གདུག་པ་ཅན་དེ་རྣམས་ཀྱིས་ད་ནི་མྱུར་དུ་གསོད་དོ། །ཤ་ཡང་ཟོས་ནས་གཏོང་ངོ་། །ཁྲག་ཀྱང་འཐུང་
ནས་གཏོང་ངོ་། །རུས་པ་ཡང་འཆས་ནས་གཏོང་ངོ་། །ལྤགས་པ་ཡང་གོན་ཏེ་གཏོང་ངོ་། །དེ་ལ་ཤིན་ཏུ་མི་འཇིགས་སམ། །དེ་བས་མྱ་ངན་གླིང་ལས་འདོས། །དེ་སྐད་ཅེས་བདུད་ཀྱིས་གཤེན་རབ་ལ་སྨྲས་སོ། །གཤེན་རབ་ཀྱིས་བདུད་བསླུ་བ་ཡོད་མཁྱེན་ཏེ། ངོས་མ་བཟུང་བར་ཞི་བས་འདུལ་བར་དགོངས་ཏེ། དེ་ལ་ཕྱིར་གཤེན་རབ་
ཀྱིས་བཀའ་སྩལ་པ། ཡབ་གཅིག་རྒྱལ་བོན་ཐོད་དཀར་ལགས། །ཡབ་ཀྱི་བཀའ་དེ་ཨེ་རེ་འཁྲུལ། །འཇིག་རྟེན་ཁམས་ཀྱི་སེམས་ཅན་ནི། །སྒྱུ་མ་ལྟ་བུ་ཡོངས་ཀྱང་ལགས། །
སྒྱུ་མའི་སེམས་ཅན་ཉོན་མོངས་རྣམས། །མི་འགྱུར་བར་དུ་དྲང་བའི་ཕྱིར། །འགྲོ་དོན་སྲིངས་ནས་བྱེད་པ་ལ། །མྱ་ངན་འདོས་ཤིག་གསུངས་པ་ནི། །ཡབ་ཀྱི་བཀའ་དེ་འཁྲུལ་པ་ལགས། །

བདག་ནི་མྱ་ངན་མི་འདའ་འོ། །བདུད་དང་སྲིན་པོ་གདུག་པ་ཅན། །ཤིན་ཏུ་མི་བཟང་རྩུབས་ཀྱང་ནི། །བདག་ལ་སྤྲུལ་པ་བསམ་མེད་མཆིས། །དེ་ཡིས་ཚུགས་པར་མི་
འགྱུར་ངེས། །སྐྱབས་སུ་གསོལ་ན་བདེ་ལ་འགོད། །དྲག་ཤུལ་བྱེད་ན་ཕྱིར་ལ་བསྒྲལ། །དེ་སྐད་ཅེས་གཤེན་རབ་ཀྱིས་བཀའ་སྩལ་ཏོ། །བདུད་ཁྱབ་པ་ལག་རིང་མཚང་ལ་ཕོག་ནས་ཕྱོད་
ཀྱིས་མེད་དེ་སོང་ངོ་། །དེའི་ཚེ་དེའི་དུས་ན། ཡང་ཕྱིར་དེའི་ནམ་ཀྱི་ཐོ་རངས་ན། གཤེན་རབ་ཀྱི་ཡུམ་གྱི་ཆ་བྱད་དུ་བྱས་ནས། མཁར་བར་པོ་སོ་བརྒྱད་ཀྱི་རྨེང་ནས། མས་ཡར་གཤེན་རབ་
ཟེར་ཞིང་འབོད་དོ། །ངོས་མ་བཟུང་བར་ཁད་ཀྱིས་འདུལ་བར་དགོངས་ནས། ཨང་ཞེས་གསུངས་པས་བདུད་ཀྱིས་སྨྲས་པ། གཤེན་རབ་ང་ནི་ཁྱོད་ཀྱི་མ་ལུས་ཀྱི་སྒྲོམ་བུ་ཡོ་ཕྱི་རྒྱལ་
གཞེད་མ་ཡིན་ན། ཁྱོད་བཅོལ་མེད་འགྲོ་དོན་བྱེད་བྱེད་ནས། །སེམས་ཅན་མང་པོའི་གྲིབ་མ་ཡིས། །མ་རུ་ངོ་ཡང་ཅང་ཤེས་སམ། །མའི་ངག་ལ་བུ་ཁྱོད་ཉོན། །འུ་བུས་ལས་
སྤྱོད་ལོག་པ་སྤྱད། །བོན་ཞེས་བྱ་བ་བརྫུན་པོར་སོང༌། །ངས་ཀྱང་གསོན་ན་བོན་སྤྱོད་ན། །ཤི་ནས་སེམས་ཅན་དམྱལ་བར་སྐྱེས། །དེ་སྔོན་ཚ་བ་བརྒྱད་དུ་བསྲེགས། །ད་ནི་གྲང་

བ་བརྒྱད་དུ་འགྲོ། །ཚ་གྲང་གཉིས་ཀྱི་བར་སྐབས་སུ། །ད་ལྟ་ཁྱོད་དང་འཕྲད་དུ་འོངས། །བོན་གྱི་རྣམ་སྨིན་དེ་ལྟར་བྱུང༌། །ད་ཁྱོད་ཀྱི་བོན་འདི་མ་བྱེད་བོར། །མ་བོར་ལས་ངན་བོན་སྤྱད་ན། །ང་
བཞིན་དམྱལ་བ་རྒྱུན་དུ་བསྲེག །མ་ངག་བུ་ཡིས་མ་བཅག་ཅིག །དེ་བས་གསད་བཅད་མང་པོ་གྱིས། །ཤི་བའི་ཡུལ་ན་ལོངས་སྤྱོད་ཆེ། །དེ་བས་བརྡེག་བརྡུང་མང་པོ་གྱིས། །
ཤི་བའི་ཡུལ་ན་དབང་ཆེན་ཐོབ། །དེ་བས་རྐུ་འཕྲོག་མང་པོ་གྱིས། །ཤི་བའི་ཡུལ་ན་ཡོ་བྱད་ལྡན། །མུན་པ་འཐིབས་པའི་ཀློང་དཀྱིལ་ན། །དྲེགས་པ་བདུད་ཀྱི་གཡོག་འཁོར་གྱིས། །
གསོན་དང་གཤིན་པོ་གཉིས་ཀ་སྐྱིད། །གཡུང་དྲུང་བོན་གྱི་བསྟན་པ་མི་བདེན་བརྫུན། །བརྫུན་པོ་དེའི་ལས་སྤྱད་ཡེ་མ་བྱེད། །དེ་སྐད་ཅེས་བདུད་ཀྱིས་གཤེན་རབ་ལ་སྨྲས་སོ། །དེ་
ལ་གཤེན་རབ་ཀྱིས་བཀའ་སྩལ་པ། ཡུམ་ཅིག་ལུས་ཀྱི་སྒྲོམ་བུ་ལགས། །ཡུམ་གྱི་བཀའ་དེ་ཨེ་རེ་འཁྲུལ། །ཡུམ་ཅིག་རྒྱལ་གཞེད་ཅང་ལགས་སམ། །བོན་ཉིད་
དབྱིངས་སུ་སངས་རྒྱས་ན། །དམྱལ་བའི་ཡུལ་ནས་ཅི་ལ་བྱོན། །གཡུང་དྲུང་བོན་གྱི་བསྟན་པ་ལ། །རྫུན་པར་བསྐུར་པ་འདེབས་པ་འདི། །རྣམ་པར་སྨིན་པ་འཕྲལ་ལ་མི་ཡོང་

ངམ། །བདག་ལ་གདམས་ངག་ཟེར་བ་ནི། །ཕྱིན་ཅི་ལོག་གི་ཚིག་ཏུ་འདུག །འཕྲུལ་ངག་བདེན་པའི་བོན་བོར་ལ། །ལས་ངན་བདུད་ཀྱི་ཕྱིར་འབྲེང་ཟེར། །དེ་ཡང་
མའི་ངག་མ་ཡིན། །སྙིང་རྗེ་བྱམས་པའི་སེམས་བོར་ལ། །གསད་བཅད་བརྡུང་བརྡེག་འཕྲོག་རློམ་གྱིས། །དེ་ཡང་མའི་ངག་མ་ཡིན། །གང་ཞིག་ཉོན་མོངས་མར་རྫུས་ཅིང་། །
བདག་ལ་ཉམས་སོན་བྱེད་པར་ངེས། །བསམ་པ་ངན་པའི་སེམས་བོར་ལ། །གཤེན་རབ་ངའི་སྐྱབས་སུ་འདུ། །གཡུང་དྲུང་བོན་ལ་ཤེས་རབ་སྦྱོངས། །བླ་མེད་གོ་འཕང་གདོན་མི་ཟ། །དེ་སྐད་
ཅེས་གཤེན་རབ་ཀྱིས་བཀའ་སྩལ་པས། བདུད་ཁྱབ་པ་ལག་རིང་མཚང་ལ་ཕོག་ནས་ཕྱོད་ཀྱིས་མེད་དེ་སོང་ངོ༌། །བདུད་རྗེ་ཁྱབ་པ་ལག་རིང་དེ། །ཨ་ཅང་ཡི་མུག་ག་ཆད་དེ། །
སྟོན་པ་གཤེན་རབ་མི་བོ་ལ། །ཡང་བདུད་ཀྱི་ཆོ་འཕྲུལ་སྣ་གཉིས་བརྡུགས། །མྱ་ངན་ཁོང་དུ་མུན་ལྟར་སྲོས། །མུན་ནག་འཐིབས་པའི་དཀྱིལ་རུམ་ན། །ལྕགས་མཁར་རྩེ་
བརྒྱའི་ནང་དུ་བྱོན། །བདུད་རྗེ་རྒྱ་ལག་ཐོད་རྗེ་ལ། །ཁྱབ་པས་སྨྲེས་ནས་ཤགས་ཤིག་བཏབ། །འོ་སྐོལ་བདུད་ཀྱི་ཞིང་ཁམས་འདི། །མེད་པར་སྟོངས་སུ་འཇུག་པའི་མི། །གཤེན་

རབ་སླུས་པ་བརྫུན་ཚིག་མཁན། །དྲག་པོའི་དམག་གིས་མ་གསད་ན། །ཞི་བའི་ཐབས་ཀྱིས་མ་སླུས་སོ། །ཕ་དང་མ་གཉིས་གཉན་སྙམ་ནས། །ཕ་དང་མ་ཡང་གཉིས་ཀར་
རྫུས། །སླུས་ཚིག་མང་པོས་སླུས་པ་ལ། །ཕ་དང་མ་ཡང་བཀའ་མ་གཉན། །སླུས་ལ་འདྲོངས་བར་མ་གྱུར་ནས། །ཡབ་ཀྱི་སྤྱན་སྔར་མཆིས་པ་ལས། །བདུད་ཀྱི་དམག་ཚོགས་ད་བསྡུད་
འཚལ། །བདུད་ཀྱི་གོ་མཚོན་ད་གོན་འཚལ། །བདུད་ཀྱི་མཚོན་ཚོགས་ད་བདར་འཚལ། །བདུད་ཀྱི་རྟ་ཚོགས་ད་བསྟད་འཚལ། །བདུད་ཀྱི་དར་ཚོགས་ད་ཕྱར་འཚལ། །གཤེན་གྱི་ཡུལ་དུ་དམག་དྲང་འཚལ། །ཡབ་གཅིག་མ་བཞུགས་དམག་སྐོས་མཛོད། །གཤེན་རབ་མི་བོ་མ་བསད་ན། །འཇིག་རྟེན་ཡོད་ཁམས་སྟོངས་ལ་ཁད། །བདུད་རྗེ་ཁྱབ་པ་ལག་རིང་ཀྱིས། །ཡབ་ལ་
དེ་སྐད་སྨྲེས་ཞུས་སོ། །ཞུས་པའི་རྟིང་ལ་ཁོང་དག་བརྒྱལ། །ཁ་ཡང་ལྟག་པར་རལ་ཏེ་སོང༌། །དེ་ལ་ཡབ་ཀྱང་མྱ་ངན་བྱེད། །བདུད་ཀྱི་འཁོར་པ་མང་པོ་ཡང༌། །ཁྱབ་པར་འདུས་ནས་
མྱ་ངན་བྱེད། །དུས་དེ་ན་བདུད་ཀྱི་བཀའ་བློན་གྱད་བུ་ཐུང༌། །ཞེ་སྡང་ཆེ་ཡང་གཤེན་ངག་ཉན། །བཀའ་བློན་དེའི་མཆིད་ན་རེ། །ཡོང་འདི་ལྟ་བུ་ཞིག་ཡིན། བདུད་རྗེ་ཁྱབ་པ་བརྒྱལ་
ཏེ་སོང༌། །ཁ་ཡང་ལྟག་པར་རལ་ནས་འདུག །ཡབ་གཅིག་བདུད་རྗེ་རྒྱ་ལག་དང༌། །འཁོར་བ་མང་པོས་མྱ་ངན་བྱེད། །ཕྱི་མ་ཀུན་ལ་ཅི་ཆ་མཆིས། །མུན་པའི་གཡུང་དྲུང་ཀློང་དཀྱིལ་

ན། །པད་ལོ་སྔོན་པོའི་རྩ་བ་ན། །བདུད་བོན་ཆུ་ལྕགས་རྒྱལ་བ་བཞུགས། །དེ་ལ་ངན་བུ་ཞུ་རུ་འགྲོ། །དེ་སྐད་ཅེས་སྨྲས་ནས་བདུད་ཀྱི་བཀའ་བློན་ཆས་ནས་སོང་ངོ༌། །བདུད་
བོན་གྱི་སྤྱན་སྔར་ཕྱིན་ནས། འདི་སྐད་ཅེས་གསོལ་ཏོ། །ཇོ་བོ་བདུད་བོན་ཆུ་ལྕགས་ལགས། །བདུད་རྗེ་ཁྱབ་པ་བརྒྱལ་ནས་འདུག །ཁ་ཡང་ལྟག་པར་རལ་ནས་འདུག །ཡབ་དང་འཁོར་
པ་འབུམ་གྱིས་བསྐོར། །སྡུག་བསྔལ་མྱ་ངན་སྨྲེ་ངག་ཀྱིས། །བདུད་ཡོ་ས་སར་ཟིན་ནས་འདུག །འདི་རྒྱུ་འབྲས་ཇི་ལྟར་ལགས། །བདུད་བོན་མཁས་པས་བཤད་དེ་གསོལ། །དེ་
སྐད་ཅེས་བཀའ་བློན་གྱིས་གསོལ་ཏོ། །དེ་ལ་བདུད་བོན་གྱིས་ལན་སླར་བཏབ་པ། བདུད་རྗེ་ཁྱབ་པ་བརྒྱལ་བ་དང༌། །བདུད་ཁ་ལྟག་པར་རལ་བ་དང་། །བདུད་འཁོར་མྱ་ངན་བྱེད་པ་རྣམས། །
གཞན་མ་ཅིས་ཀྱང་མ་ལེན་ནོ། །བདུད་ཀྱི་བསམ་པ་ངན་པ་ཡིས། །བོན་ལ་ཉམས་སོད་བྱས་པས་ལན། །བོན་པོ་སླུས་ལ་འདྲེན་པ་སྲིད། །བོན་ལ་བསྐུར་པ་ཅི་སྟེ་གདབ། །
བོན་འདི་བརྫུན་ཡིན་ཅི་སྟེ་བྱ། །གཤེན་རབ་བརྫུན་ཟེར་ཅི་སྟེ་བྱ། །གཡུང་དྲུང་འཕྲུལ་ངག་བོན་སྤྱད་ན། །དམྱལ་བར་སྐྱེ་བའི་ལུགས་ཡོད་དམ། །ཁྱབ་པའི་བསམ་པ་ངན་པ་ཡིས། །

གཡུང་དྲུང་བོན་ལ་བརྫུན་ཡིན་བྱས་པས་ལན། །ད་ཡང་བཀའ་བློན་སླར་ཆོས་ལ། །བདུད་འཁོར་མྱ་ངན་འཕྲོ་ཆོད་ལ། །གཤེན་རབ་ཕྱོགས་སུ་ལྷ་ཕྱག་གྱིས། །བོན་ལ་བསྐུར་པ་བཏབ་པ་བཤགས། །
དེ་ལྟར་གཞུང་བཞིན་བྱས་པ་ན། །བདུད་རྗེ་བརྒྱལ་བ་རུང་སྟེ་འོང༌། །བདུད་ཁ་རལ་བ་སོས་ཏེ་འོང༌། །བདུད་འཁོར་མྱ་ངན་ཆད་དེ་འོང༌། །བོན་གྱིས་དེ་སྐད་ལན་བཏབ་བོ། །བདུད་ཀྱི་བཀའ་བློན་
ཕྱིར་ལ་ཆས། །བདུད་རྗེ་ཁྱབ་བའི་སྔས་སུ་འོངས། །བཀའ་བློན་དེའི་མཆིད་ན་རེ། །བདུད་འཁོར་མྱ་ངན་འཕྲོ་ཆོད་དང༌། །བདུད་བོན་ཆུ་ལྕགས་འདི་སྐད་གསུང་། །བདུད་ལ་ཉེས་སྐྱོན་བྱུང་བ་
རྣམས། །བོན་ལ་བརྫུན་ཡིན་བྱས་པས་ལན། །མཐོལ་བཤགས་བྱས་ན་སོས་ཏེ་འོང༌། །མྱ་ངན་འཕྲོ་ཆོད་མཐོལ་བཤགས་བྱ། །དེ་སྐད་ཅེས་སྨྲས་ནས་བདུད་ཀྱི་འཁོར་མང་པོས། 
གཤེན་རབ་ཕྱོགས་སུ་ལྷ་ཕྱག་བཙལ་ཞིང་བཤགས་པ་ཕུལ་ལོ། །བཤགས་པ་ནི་བདུད་ཀྱི་བཀའ་བློན་གྱིས་འདི་སྐད་ཅེས་ཕུལ་ལོ། །བདུད་ཀྱི་བློ་ངན་ཕྱིན་ཅི་ལོག །ཕྱིན་ཅི་
ལོག་གི་ལས་ངན་གྱིས། །གཡུང་དྲུང་བོན་གྱི་བསྟན་པ་ལ། །མི་བདེན་བརྫུན་ཡིན་བྱས་པ་བཤགས། །སྟོན་པ་གཤེན་རབ་མི་བོ་ལ། །མི་བདེན་བརྫུན་སྨྲས་བྱས་པ་བཤགས། །

གཡུང་དྲུང་བོན་ལ་ཕན་མེད་དམྱལ་བར་སྐྱེས་བྱས་པ་བཤགས། །གཤེན་གྱི་བཀའ་ལུང་བདེན་བོར་ལ། །མི་བདེན་བདུད་ཕྱིར་འབྲེངས་བྱས་པ་བཤགས། །དེ་ལྟར་བཤགས་པའི་
ཡོན་ཏན་གྱིས། །བདུད་རྗེ་ཁྱབ་པ་བརྒྱལ་བ་སངས། །ལྟག་པར་རལ་བ་མདུན་དུ་སོས། །བདུད་འཁོར་མྱ་ངན་བྱེད་པ་ཆད། །དེ་ནས་བདུད་ཀྱི་བཀའ་བློན་ལ་སོགས་ཏེ། དད་པ་སྐྱེས་པའི་
སེམས་ཅན་དཔག་ཏུ་མེད་པ་ཞིག །གཤེན་རབ་ལ་དད་པ་སྐྱེས་ནས་འདི་སྐད་ཅེས་སྨྲས་སོ། །སྟོང་གསུམ་མངའ་བདག་སྲིད་གསུམ་འདྲེན་པའི་ཡབ། །བདུད་རྩིའི་བཀའ་ལུང་འགྲོ་བ་ཡོངས་
ཀྱི་གསོས། །ཁྱད་པར་ཅན་གྱི་སྐྱེས་མཆོག་ལ་སྐྱབས་སུ་མཆི། །བདག་ད་ཡང་འགྲོ་བའི་སེམས་ཅན་མ་ལུས་ཀུན། །གཡུང་དྲུང་བོན་ལ་བསྐུར་པ་བཏབ་པ་ན། །སེམས་ཅན་དམྱལ་
བར་སྐྱེ། བསྐལ་བ་དུ་མར་སྡུག་བསྔལ་ཉམས་སུ་མྱོང༌། །བོན་ལ་བརྫུན་པའི་བསྐུར་པ་ཡེ་མ་འདེབས། །དད་པ་སྐྱེད་ལ་བོན་ལ་སྐྱབས་སུ་གསོལ། །ཐར་པའི་བདེ་གནས་ཐོབ་པར་གདོན་
མི་ཟ། །བོན་པོ་བོན་མི་སྤྱོད་པ་བདུད་ཀྱི་རིགས་ཉིད་ཡིན། །བསླུས་ཀྱིན་བསྐུར་པ་བཏབ་ཀྱང་མི་འགལ་ལོ། །དེ་སྐད་ཅེས་སྨྲས་ནས་གཤེན་རབ་ཀྱི་སྐུ་ཕྱོགས་སུ་ཕྱོགས་ནས་སོང་ངོ་། །

དེའི་དུས་དེའི་ཚེ་ན། བདུད་ཁྱབ་པ་བརྒྱལ་བ་སངས་པས་ཡང་སྨྲས་པ། ང་གཉིད་ལོག་བའི་བར་དུ་ཡབ་ཅིག་ཅི་མཛད་མཛད། དམག་ཚོགས་མང་པོ་མི་སྡུད་པར། འཁོར་ཕྱེད་གཤེན་གྱི་ཕྱི་
ནས་བཏང༌། ང་ནི་ཐུབ་པར་མི་འགྱུར་རོ། །དེ་སྐད་ཅེས་སྨྲས་ནས་བདུད་ཁྱབ་པ་ལག་རིང་ནི། རེ་བའི་གོས་ནི་གོན། ཞབས་མའི་ཐོད་ནི་བཅིངས། སོལ་བས་བཞིན་ནི་བྱུགས། མྱ་ངན་
གྱི་ཁང་པར་ནི་ཞུགས་ནས་ངུ་ཞིང་འདུག་གོ། །དེ་ལ་ཡང་བདུད་རྒྱ་ལག་ཐོད་རྗེ་ཡིས། སྲས་ཁྱབ་པ་ལག་རིང་ལ་སྨྲས་པ། བདུད་རྗེ་ཁྱབ་པ་ལག་རིང་ལགས། །ལོག་པ་མི་སྟོན་ཡབ་
ལ་གསོན། །བདུད་ཀྱི་མུན་དམག་བསྡུ་རྒྱུ་ལ། །བདུད་རྗེ་ཉིད་ཀྱིས་མ་ཚོར་རམ། །རང་ཉིད་གློ་བུར་ཁོ་ནར་བརྒྱལ། །ཁ་ཡང་ལྟག་པར་རལ་ཏེ་སོང་། །བདག་དང་བདུད་ཀྱི་འཁོར་པ་ཀུན། །
དེ་ལ་མྱ་ངན་མུན་ལྟར་སྲོས། །དམག་གི་གོ་མཚོན་ག་ན་དྲན། །བདུད་བོན་ཆུ་ལྕགས་སྤྱན་སྔར་ཞུས། །བོན་ལ་བརྫུན་ཡིན་བྱས་པས་ལན། །མཐོལ་བཤགས་དྲག་པོ་བགྱིས་
ཤིག་གསུང་། །བདག་ཅག་རྣམས་ཀྱིས་མཐོལ་བཤགས་བྱས། །མཐོལ་བཤགས་དེའི་ཡོན་ཏན་གྱིས། །ཉིད་ཀྱང་བརྒྱལ་བ་སྲོས་པ་ཡིན། །ཁ་ཡང་རལ་བ་རུབ་པ་ཡིན། །གཉིད་

ལོག་པ་ཡིས་ཅི་མ་ཚད། །ད་ཡང་གྲོས་ཀྱི་མདོར་བསྡུས་ན། །གཤེན་རབ་དྲག་པོས་མི་ཐུབ་ངེས། །འདི་ལ་སྤྲུལ་པ་བསམ་མེད་ཡོད། །དྲག་པོའི་དམག་ཞིག་དྲངས་པ་
ན། །རང་རེའི་དམག་ཀྱང་ཁོ་ལ་ཤོར། །ཕྱི་མ་རྣམས་ཀྱང་ཁོ་ལ་ཤོར། །ཞི་བས་ད་རུང་སླུས་ལ་དྲང༌། །སྐྱེ་འགྲོ་སེམས་ཅན་ཐམས་ཅད་ཀུན། །ནོར་དང་ཟས་ལ་ཀུན་ཀ་དགའ། །
རོགས་པོ་རོགས་མོ་ཀུན་ཀ་འདོད། །རོགས་དང་ནོར་ལ་སླུས་ལ་དྲང༌། །བདུད་ཀྱི་དམག་ཚོགས་ལྐོག་ཏུ་སྦ། །འདྲོངས་པའི་དུས་སུ་གསད་ལ་བཏང༌། །དེ་སྐད་ཅེས་བདུད་རྗེས་བུ་ལ་སྨྲས་
སོ། །བདུད་ཁྱབ་པ་ཀྱང་དེ་ལྟར་ཡིན་པར་བསམས་ནས། ཡང་གཤེན་རབ་བསླུ་རུ་ཆས་སོ། །དེའི་དུས་དེའི་ཚེ་ན། སྟོན་པ་གཤེན་རབ་མི་བོ་ནི། གསས་མཁར་ཤམ་པོ་ལྷ་རྩེ་
ལ། འཁོར་གཡུང་དྲུང་སེམས་དཔའ་ལྔ་སྟོང་ལྔ་བརྒྱ་དང་མཆོད་པ་འབུལ་ན། འོལ་མོ་ལུང་རིང་ཀྱི་ས་སྐས་གཅིག་གི་ཁ་ནས། གཤེན་རབ་ཟེར་ཞིང་འབོད་པ་ཞིག་ཡོད་དོ། །སྟོན་
པ་གཤེན་རབ་མི་བོ་ནི། རྣམ་པ་ཐམས་ཅད་མཁྱེན་པའི་ཡེ་ཤེས་དང་ལྡན་པ་ལགས་པས། བདུད་ཀྱི་བསླུ་བ་པོ་ཡིན་པར་མཁྱེན་ཏེ། ངོས་མ་བཟུང་བར་ཞི་བས་འདུལ་བར་

དགོངས་ཏེ་འབོད་པའི་དྲུང་དུ་བྱོན་ན། སྐྱེས་བུ་རྟ་དང་གོ་མཚོན་དང་ལྡན་པ་བརྒྱ་དང༌། སྐྱེས་བུ་ནོར་ཟས་སུ་ལྡན་པ་བརྒྱ་དང་མཇལ་ལོ། །སྐྱེས་བུ་བརྒྱ་པ་དེ་རྣམས་ཀྱིས་གཤེན་རབ་
ལ་གསོལ་པ། སྟོན་པ་གཤེན་རབ་མི་བོ་ལགས། བདག་ཅག་རྣམས་ནི་ཁྱོད་ཀྱི་ངོ་ཡང་ཅང་མཁྱེན་ནམ། ངོ་མི་མཁྱེན་ན་བརྒྱ་ནི་ལྷའི་ཚོང་དཔོན་ནོར་ལྷ་དབང་སྒྱུར་བྱ་བ་ལགས་
བརྒྱ་ནི་དཔལ་གྱི་དམག་དཔོན་དྲེགས་པའི་རྩལ་དང་ལྡན་པ་ལགས་སོ། །ད་ལྟ་ཁྱོད་ཀྱི་སྤྱན་སྔར་མཆིས་སོ། །གཤེན་རབ་ལགས། ཚོང་དཔོན་ཕྱི་ནས་ཚོང་ལ་གཤེགས། །ནོར་དུ་རིན་
ཆེན་སྣ་ལྔ་བླན། །ནོར་གྱིས་རྒྱན་ན་ཀུན་ཀ་བཟང༌། །ནོར་མེད་ཙམ་ན་ཀུན་ཀ་ངན། །དེ་བས་ཚོང་བྱ་རིན་ཆེན་བླན། །གཤེན་རབ་ལགས། དམག་དཔོན་ཕྱིན་ནས་དམག་ལ་གཤེགས། །
གཞན་དག་མི་རྣམས་འོག་ཏུ་གཞུག །ལ་ལ་གསད་ལ་ལ་ལ་གཞོམ། །ཡུལ་མཁར་ཟས་ནོར་རྣངས་སུ་བཅད། །སྐྱེས་པའི་ཕོ་ཁྱད་གཏམ་ཡིན་མོད། །ཕོ་ཡིས་ཕོ་གཅིག་
མ་བཏུལ་ན། །ཟ་མ་མོ་དང་ཅི་མ་འདྲ། །འོ་སྐོལ་མཉམ་གཉིས་འདུལ་དུ་གཤེགས། །དེ་སྐད་ཅེས་བདུད་ཀྱིས་སྨྲས་པས། དེ་ལ་གཤེན་རབ་ཀྱིས་བཀའ་སྩལ་པ། ལྷའི་ཚོང་

དཔོན་ནོར་ལ་དབང་བསྒྱུར་བརྒྱ། །ཁྱོད་ཚོང་བྱས་ཟས་དང་ནོར་ལ་ང་མི་སྨོན། །མི་ཟད་གཏེར་དང་ལྡན་པའི་བྱང་ཆུབ་སེམས་ཉིད་ཀྱིས། །འདོད་སེམས་སྤངས་ནས་ཆོག་ཤེས་
མ་ལྡན་ན། །རིན་ཆེན་གྲམ་པར་སྤུངས་ཀྱང་སྡུག་བསྔལ་ཕྱིར་ལ་ཆེ། །ཚོང་ཁེ་འཕམ་རྒྱལ་རྩིས་པས་མྱ་ངན་མཚོ་དང་འགྲོགས། །མཛོ་དྲེའུ་ཁལ་དུ་བཀལ་བས་དམྱལ་བའི་
ས་བོན་འདེབས། །ནོར་ཡོད་ཆེ་ས་བཟུང་བས་དྲེགས་པའི་བདུད་དང་འདྲ། །སྒྱུ་མའི་ཟང་ཟིང་ནོར་ལ་བདག་ནི་མི་རྩིའོ། །དབལ་གྱི་དམག་དཔོན་དྲེགས་པའི་རྩལ་ལྡན་བརྒྱ། །ཁྱོད་ཀྱི་
དྲག་ཤུལ་རྩལ་ལྡན་སྤྱོད་པ་དེ་ལ་ང་མི་སྨོན། །བདག་དང་གཞན་མེད་སྙིང་རྗེ་ཆེན་པོ་ཡིས། །ཁམས་གསུམ་སེམས་ཅན་མཉམ་པའི་ཆ་ལ་མ་བཞག་ན། །བདག་བསྟོད་
གཞན་སྨོད་དྲག་ཤུལ་གདུག་རྩུབ་ཀྱིས། །མི་རྟག་ཤི་བའི་གནས་སུ་སྤྱོད་སྦྱོང་དམྱལ་བར་སྐྱེ། །སྡུག་བསྔལ་ཉམས་སུ་མྱོང་བའི་དུས་སུ་འགྱོད་ཀྱང་མི་སྨན་ནོ། །ཕར་བཏུལ་སླར་ལ་
ལོག་ན་རྣམ་སྨིན་འཕྲལ་ལ་འབྱུང༌། །འགྱོད་པའི་སེམས་དང་བཅས་ཀྱང་མི་སླེབ་བོ། །དྲག་ཤུལ་གདུག་རྩུབ་སྲིན་གྱི་ལས་ལ་ང་ནི་མི་རྩིའོ། །དེ་སྐད་ཅེས་གཤེན་རབ་ཀྱིས་

བཀའ་སྩལ་པས། བདུད་ཁྱབ་པ་ལག་རིང་ཀྱང་མཚང་ལ་ཕོག་ཏེ་ཕྱོད་ཀྱིས་མེད་དེ་སོང་ངོ༌། །ཡང་སང་ཉི་མའི་རྩེ་ལ་འོལ་མོ་ལུང་རིང་ཀྱིས་སྐས་གཅིག་གི་ཁ་ནས། གཤེན་རབ་
ཟེར་ཞིང་འབོད་པ་ཅིག་ཡོད་དོ། །སྟོན་པ་གཤེན་རབ་ནི་རྣམ་པ་ཐམས་ཅད་མཁྱེན་པའི་ཡེ་ཤེས་དང་ལྡན་པ་ལགས་པས། བདུད་ཀྱི་བསླུ་བ་པོ་ཡིན་པར་མཁྱེན་ཏེ། ངོས་མ་
གཟུང་བར་ཞི་བས་འདུལ་བར་དགོངས་ཏེ། འབོད་པའི་དྲུང་དུ་བྱོན་ན། ན་ཆུང་གསེར་དང་གཡུ་ཡིས་ནི་བརྒྱན། དར་དང་ཟབ་ཀྱིས་ནི་བརྩེགས། དཀར་ལ་དམར་དུ་སྐུས་པ་བརྒྱ་ཐམ་པ་
བྲོ་དང་གླུ་ལེན་པ་དང་མཇལ་ལོ། །ན་ཆུང་དེ་རྣམས་ཀྱིས་གཤེན་རབ་ལ་གསོལ་པ། སྟོན་པ་གཤེན་རབ་མི་བོ་ལགས། བདག་ཅག་རྣམས་ནི་ལྷའི་བུ་མོ་མཛེས་པའི་བཞིན་
བཟང་མ་བྱ་བ་དང༌། ཀླུའི་བུ་མོ་སྙན་པའི་གླུ་བསྒྱུར་མ་བྱ་བ་ལགས་སོ། །གཤེན་རབ་ལགས། ད་ལྟ་ཉིད་ཀྱི་སྤྱན་སྔ་ཁོ་ནར་མཆིས་པ་ལགས། འགྲོ་དོན་བོར་ལ་བདག་
དོན་མཛོད། །གཞོན་ནུ་དར་བའི་ཚེ་འདི་ལ། །སྐྱིད་པ་བྱ་བ་བྲོ་གླུ་ཡིན། །དགའ་བ་བྱ་བ་རྩེད་འཇོ་ཡིན། །དགོས་པ་བྱ་བ་ཟླ་རོགས་ཡིན། །བདག་ཅག་བུ་མོ་འདིར་འཚོགས་

ལ། །ལ་ལ་བརྟན་གྱི་གྲོགས་སུ་མཛོད། །ལ་ལ་སྲོད་ཀྱི་མཛའ་དུ་མཛོད། །ལ་ལ་ཡུན་གྱི་འབངས་སུ་མཛོད། །ལ་ལ་དར་ཙམ་ཡུད་ལ་འགྲོགས། །གཤེན་རབ་
སྟོན་པ་རྒྱལ་གྱི་བུ། །སེམས་ཅན་གཞན་གྱི་དོན་ཆེད་ཀྱིས། །ཁྱེད་ཀྱི་སྐུ་ལ་ཅི་ཞིག་སྨན། །དེ་སྐད་ཅེས་བདུད་ཀྱི་སླུས་པ་རྣམས་ཀྱིས་སྨྲས་པ། དེ་ལ་གཤེན་རབ་ཀྱིས་
བཀའ་སྩལ་པ། བུ་མོ་ཁྱོད་རྣམས་ཅི་མི་ཟེར། །སྟོན་པའི་ལས་ནི་སྙིང་རྗེ་ཡིན། །སྙིང་རྗེའི་དོན་གྱིས་སེམས་ཅན་དྲང༌། །ལུས་དང་སྲོག་གི་དོན་ཕྱིར་ཡང༌། །འགྲོ་བ་སེམས་
ཅན་དོན་མི་འབོར། །གཞོན་གྱིན་དར་བའི་ཚེ་འདི་ལ། །སེམས་ཅན་ཐར་པར་མ་འདྲོངས་ན། །རྒས་ཤིང་རྒུད་པའི་དུས་ཙམ་ན། །འགྲོ་བ་འདུལ་བར་ག་ལ་འགྱུར། །སྐྱིད་པ་བྱ་བ་
བྲོ་གླུ་ག་ལ་ཡིན། །ཡེ་ཤེས་ལྷའི་སྙིང་པོ་མ་ནོར་བས། །འགྲོ་བའི་བག་ཆགས་སྦྱོང་ན་སྐྱིད་པ་ཡིན། །དགའ་བ་བྱ་བ་རྩེད་འཇོ་ག་ན་ཡིན། །སེམས་ཅན་ཉོན་མོངས་འདྲོངས་
ན་དགའ་བ་ཡིན། །དགོས་པ་བྱ་བ་བུད་མེད་ག་ན་ཡིན། །ཐབས་ཆེན་དབྱིངས་ལ་རོལ་ན་དགོས་པ་ཡིན། །མི་འགྱུར་གཡུང་དྲུང་རྙེད་ན་གཏན་གྱི་གྲོགས་སུ་བཟང༌། །མི་

སྣང་སྣང་བར་ཤེས་ན་མི་འབྲལ་རོགས་དང་འགྲོགས། །གཞན་དོན་ལྷུན་གྱིས་གྲུབ་ན་བདག་དོན་རྩེ་རུ་ཆིབ། །ཉོན་མོངས་ལོག་པར་འཁྲུལ་པའི་བུ་མོ་རྣམས། །ཡ་ཁ་དེ་རྣམས་
བདུད་ཀྱི་སླུས་ཚིག་འདྲ། །འཁོར་བ་རྒྱུན་དུ་མི་འཆད་པ་ནི་བུད་མེད་ཡིན། །སྲིན་མོ་དངོས་སུ་བྱུང་བའི་མགོ་ནག་མ། །གཟུགས་ཕུང་དཀྱིལ་དུ་དམྱལ་བའི་ཟངས་ཅིག་སྐྱེས། །གཙོ་
སྲེག་སྡུག་བསྔལ་ཐམས་ཅད་དེ་ལས་བྱུང༌། །མཐོ་རིས་ཐར་པ་ཐམས་ཅད་འབྲུབ་ཁུང་ཟངས་དེ་ཡིན་ནོ། །བདེ་བ་ཐམས་ཅད་མི་བདེ་གཅོད་སྦྱོང་ཟངས་དེར་བྱེད། །བུད་མེད་བྱ་བ་
དམྱལ་བའི་ཟངས་ཁ་ཡིན། །ཁྱོད་ལ་འབགས་ན་དམྱལ་བའི་ཟངས་སུ་འཚོད། །དམྱལ་བའི་ཟངས་སུ་འཚོད་གལ་གཤེན་རབ་ང་ལ་མེད། །བུད་མེད་བྱ་བ་བདུད་ཀྱི་བཙོན་ར་ཡིན། །
ཁྱོད་དང་འབྲེལ་ན་བདུད་ཀྱི་བཙོན་རས་སྡོམས། །བདུད་ཀྱི་བཙོན་རར་བསྡམ་གལ་གཤེན་རབ་ང་ལ་མེད། །བུད་མེད་བྱ་བ་གཤིན་རྗེའི་གདོས་ཐག་ཡིན། །ཁྱོད་ལ་དད་ན་གཤིན་རྗེའི་
གདོས་ཀྱིས་འདོགས། །གཤིན་རྗེའི་གདོས་ཀྱིས་འདོགས་གལ་གཤེན་རབ་ང་ལ་མེད། །བུད་མེད་བྱ་བ་དུག་གི་འདམ་རྫབ་ཡིན། །ཁྱོད་ལ་དགའ་ན་དུག་འདམ་སྦྱོང་པ་ཡིན། །

གསོད་པའི་སྡུག་འདབ་སྤྱོད་གལ་གཤེན་རབ་ང་ལ་མེད། །ཁྱོད་ཅག་ཉིད་ཀྱང་ཕོ་ལ་དད་ན་གོང་དུ་སྨོས་པ་བས། །འཁོར་བར་ཐག་ཆོད་གཤེན་རབ་བཀའ་ལ་ཉོན། །
སྡུག་བསྔལ་རྒྱུན་ཆད་ཐར་པའི་བདེ་གནས་ཐོབ། །དེ་སྐད་ཅེས་གཤེན་རབ་ཀྱིས་བཀའ་སྩལ་པ། བདུད་ཁྱབ་པ་ལག་རིང་མཚང་ལ་ཕོག་ནས་ཕྱོད་ཀྱིས་མེད་དེ་སོང་ངོ་། །དེའི་དུས་དེའི་ཚེ་
ན། བདུད་ཁྱབ་པ་ལག་རིང་དེ། ཨ་ཅང་ཡི་མུག་ག་ཆད་དེ། སྟོན་པ་གཤེན་རབ་མི་བོ་ལ། བདུད་ཀྱི་ཆོ་འཕྲུལ་སྣ་གཉིས་བརྡུགས། །མྱ་ངན་ཁོང་དུ་མུན་ལྟར་སྲོས། །མུན་ནག་
འཐིབས་པའི་དཀྱིལ་རུམ་ན། །ལྕགས་མཁར་རྩེ་བརྒྱའི་ནང་དུ་བྱོན། །བདུད་རྗེ་རྒྱ་ལག་ཐོད་རྗེ་ལ། །ཁྱབ་པས་སྨྲེས་ནས་ཤགས་ཤིག་བཏབ། །འོ་སྐོལ་བདུད་ཀྱི་ཡོད་ཁམས་འདི། །
མེད་པར་སྟོངས་སུ་འཇུད་པའི་མི། །གཤེན་རབ་སླུས་པ་བརྫུན་ཚིག་མཁན། །དྲག་པོའི་དམག་གིས་མ་ཐུབ་ན། །ཞི་བའི་ཐབས་ཀྱིས་མི་ཐུལ་ལོ། །སེམས་ཅན་ཐམས་ཅད་
མཚན་ཉིད་ནི། །ནོར་ལ་དད་ཅིང་རོགས་ལ་དགའ། །རོགས་ལ་བསྟན་ཅིང་ནོར་ལ་བྲིད། །སླུས་ཚིག་མང་པོས་སླུས་པ་ལ། །རོགས་ལ་ཆགས་སུ་མ་འདོད་དོ། །ནོར་ལ་སླུས་

སུ་མ་འདོད་དོ། །ད་ལྟ་ཡི་མུག་ག་ཆད་ནས། །ཡབ་ཀྱི་སྤྱན་སྔར་མཆིས་པ་ལགས། །ད་ནི་སླུས་བར་མི་འགྱུར་ངེས། །ཡབ་གཅིག་རྒྱ་ལག་ཐོད་རྗེ་ལགས། །བདུད་ཀྱི་དམག་
ཚོགས་ད་བསྡུ་འཚལ། །བདུད་ཀྱི་གོ་ཚོགས་ད་གོན་འཚལ། །བདུད་ཀྱི་མཚོན་ཚོགས་ད་བདར་འཚལ། །བདུད་ཀྱི་རྟ་ཚོགས་ད་བསྟད་འཚལ། །བདུད་ཀྱི་དར་ཚོགས་ད་འཕྱར་འཚལ། །
གཤེན་གྱི་ཡུལ་དུ་དམག་དྲང་འཚལ། །ཡབ་གཅིག་མ་བཞུགས་དམག་སྐོས་མཛོད། །གཤེན་རབ་མི་བོ་མ་སོད་ན། །འཇིག་རྟེན་ཡོད་ཁམས་སྟོངས་ལ་ཁད། །བདུད་རྗེ་
ཁྱབ་པ་ལག་རིང་ཀྱིས། །ཡབ་ལ་སྨྲེས་ནས་དེ་སྐད་ཞུས། །ཡབ་ཀྱིས་སླར་ལ་བཀའ་སྩལ་པ། །བདུད་རྗེ་ཁྱབ་པ་ལག་རིང་གསོན། །བདུད་ཀྱི་དམག་ཚོགས་མང་པོ་འདི། །
གཤེན་ལ་དྲང་བ་མི་དཀའ་སྟེ། །དམག་གིས་ཐུབ་པར་གཤེན་མི་འགྱུར། །དམག་གིས་ཐུབ་པར་འགྱུར་རྒྱུ་ལ། །གཤེན་རབ་སྤྲུལ་པ་སྟོང་དང་ལྡན། །བདུད་ཀྱི་མུན་དམག་ཕྱིར་
ལ་འབུབ། །མུན་པ་ཉིད་ཀྱང་སྒྲོན་མར་འགྲོ། །བདུད་ཀྱི་མཚོན་གྱིས་གཤེན་མི་སོད། །བདུད་ཀྱི་མཚོན་གྱིས་གཤེན་སོད་དུ། །གཤེན་གྱི་ལུས་ནི་གཡུང་དྲུང་བྲག །བདུད་ཀྱི་

མཚོན་ཆ་ཕྱིར་ལ་འཆག །བདུད་རྗེ་ཁྱབ་པ་སྤྲུལ་པ་ཅན། །ད་ནི་བསླུ་ཐབས་ཕྱི་མ་མེད། །འཇིག་རྟེན་ཁམས་ཀྱི་སེམས་ཅན་ལ། །བུ་ལ་གདུང་ཞིང་སྤུན་ལ་ཆགས། །
བུ་རུ་སྐྱེས་ལ་སྤུན་དུ་རྫུས། །སླུས་ན་དེ་ཡིས་སླུས་ཏེ་འོང༌། །དེ་སྐད་ཅེས་བདུད་རྗེ་རྒྱ་ལག་ཐོད་རྗེས་བདུད་ཁྱབ་པ་ལག་རིང་ལ་སྨྲས་སོ། །དེ་ནས་ཡང་བདུད་ཁྱབ་པ་ལག་རིང་དེ་ཡབ་
ཀྱི་བཀའ་ཉན་ཏེ། དྲག་པོ་བདུད་ཀྱི་དམག་བཤོལ་ནས། །བུ་དང་སྤུན་ཟླས་གཤེན་རབ་བསླུ་རུ་སོང་། །དེའི་དུས་དེའི་ཚེ་ན། སྟོན་པ་གཤེན་རབ་མི་བོ་ནི། །དེ་ཡུལ་གླིང་གི་མ་དྲོ་
ན། །སྲིད་པ་རྒྱུད་ཀྱི་བོན་སྟོན་ན། །ནམ་མཁའ་ལས་སྒྲ་དང་འོད་བྱུང་ངོ༌། །དེའི་རྟིང་ལ་དུང་གི་མི་དཀར་པོ་ལ་གཡུའི་ཐིག་ལེ་ཅན་ཞིག་ཟངས་ཀྱི་ཆག་ཤིང་གཡུའི་ཐིག་ལེ་
ཅན་གཅིག་ཐོགས་ནས། འཇའ་ཚོན་སྣ་ལྔའི་འོད་ནང་ན་འདུག །འཁོར་ཡང་མི་དཀར་བརྒྱ་ཡིས་བསྐོར། །སྒྲ་ཡང་སྙན་པའི་ཚུལ་དུ་འབྱིན། །མི་དཀར་དེའི་གཏམ་ན་རེ། །
སྟོན་པ་གཤེན་རབ་མི་བོ་ལགས། །ང་ནི་ཁྱོད་ཀྱི་སྤུན་ཟླ་ཡིན། །ཁྱོད་སེམས་ཅན་དོན་ལ་ཡུན་རིང་ནས། །ངེས་རྗེས་མ་བྱེད་པ་ཡིན། །ཁྱོད་ཀྱི་སྨོན་ལམ་རྫོགས་པ་ཡིན། །

ང་ཡི་བསྟན་པ་དར་བ་ཡིན། །འཇིག་རྟེན་འཁོར་བའི་ཞིང་ཁམས་འདིར། །སྟོན་པ་གཉིས་ཀྱི་བསྟན་པ་བྱེད་མི་སྲིད། །ང་ནི་སྲིད་པའི་ཁྱེའུ་ཆུང་ཤེས་གཉེན་བྱ་བ་ཡིན། །སྣང་སྲིད་ཤེས་པར་
བྱ་བ་ཡིན། །ད་ངའི་བསྟན་པའི་དུས་ལ་བབ། །འཇིག་རྟེན་ཁམས་སུ་ང་ཡིས་སྟོན། །གཤེན་རབ་བསྟན་པ་ནུབ་པའི་དུས། །མྱ་ངན་གླིང་ནས་འདའ་བར་འབྱུང༌། །དེ་སྐད་ཅེས་བདུད་ཀྱིས་
སྨྲས་སོ། །སྟོན་པ་གཤེན་རབ་ནི་རྣམ་པ་ཐམས་ཅད་མཁྱེན་པའི་ཡེ་ཤེས་དང་ལྡན་པ་ཡིན་པས། བདུད་གདུག་པ་ཅན་བསླུ་པ་ལ་བྱུང་བར་ནི་མཁྱེན་ཏེ། ངོས་མ་བཟུང་བར་ཞི་
བས་འདུལ་བས་དགོངས་ནས་བཀའ་སྩལ་པ། ག་ལའི་སེམས་ཅན་ལོག་ཚིག་སྨྲ་བ་བས། །སེམས་ཅན་ཀུན་ཀྱང་དེ་ལ་མ་སྐྲག་ཞིག །དུས་གསུམ་སྟོན་པ་རིམ་གྱིས་
འབྱུང་བ་ལ། །ཕྱི་རབས་སྟོན་པ་ད་རུང་འབྱུང་དུས་མིན། །བདག་ཀྱང་ད་རུང་སྐུ་ཡིས་འདུལ་བ་ཙམ། །གསུང་དང་ཐུགས་ཀྱི་བསྟན་པ་གཟོད་དེ་འབྱུང༌། །ང་སྐུ་གསུང་ཐུགས་ཀྱི་བསྟན་
པ་རྫོགས་ནས་མྱ་ངན་གླིང་ནས་འདའ། །དེ་སྐད་ཅེས་གཤེན་རབ་ཀྱིས་བཀའ་སྩལ་པ། བདུད་ཁྱབ་པ་ལག་རིང་མཚང་ལ་ཕོག་ནས་ཕྱོད་ཀྱིས་མེད་དེ་སོང་ངོ་། །དེའི་ཚེ་དེའི་དུས་

ན། གཤེན་རབ་ཀྱི་ཁབ་དཔོ་བཟའ་ཐང་མོ་ལ། དགུན་ཟླ་ཐ་ཆུང་གི་ཉ་ལ། འོད་ནག་པོ་འདོམ་གང་བ་ཅིག་ཁོང་པར་སོང་བ་རྨིས་སོ། །གཉིད་སད་ཙམ་ན་ལུས་
ཀྱང་ལྕི་ལ་ཁོང་ཡང་འདར། །ཡིད་ཀྱང་འཁྲུགས་ལ་སྙིང་ཡང་གཅུ། །གཟུགས་ཀྱི་ཕུང་པོ་ཀུན་ཀ་ན། །འཕྲིག་པ་སྐྱེས་ནས་ཀུན་ལ་གསང་། །དེ་ཕྱི་དེའི་ལོ་དུས་ཙམ་ན། །སྐུ་ནས་ཕྱིར་
ལ་སྲས་ཤིག་ཆད། །དེ་ལ་ཀུན་ཀྱང་འདུས་ནས་ལྟས། །གཏོ་བུ་དཔྱད་བུ་འཁྲུངས་པ་བཞིན། །ཨ་ཅང་མཚན་དང་མ་ལྡན་ནས། །ཀུན་གྱིས་ཁ་མར་ངན་པར་བཏགས། །སྟོན་པ་
གཤེན་རབ་མི་བོ་ཡང༌། །རྣམ་པ་ཐམས་ཅད་མཁྱེན་ཅིང་གསལ་བ་ལགས་པས། བདུད་ཀྱི་སླུས་པར་ངོ་མཁྱེན་ཀྱང་མོད་ལ་ངོས་བཟུང་རྒྱུ་ལ། འདུལ་བའི་དུས་ལ་མ་བབ་པས་
ཞལ་ནས་བདུད་དུ་མ་གསུངས་སོ། །བདུད་ཀྱང་བུ་རུ་སྤྲུལ་པར་སྟོན། །གཤེན་རབ་ཀྱང་ཕ་རུ་མིང་བཏགས་ནས། །ཞི་བས་སྲིངས་ལ་འདུལ་བར་དགོངས། །ས་སར་གཉིས་ཀ་ཐབས་ལ་
རྒྱུག །བུ་དེ་མ་ལས་ཆད་ནས་ཀྱང༌། །སེམས་ཅན་གཞན་པས་སྐྱེ་བ་དྲག །ཞེ་སྡང་བདུད་ཀྱི་བུ་ཡིན་པས། །བཅོས་ཀྱང་རང་གི་རྒྱུ་ཉིད་གཙོ། །ཤ་དང་ཁྲག་ལ་དད་ཀྱང་ཆེ། །

རུས་པ་ཁྲོལ་ཁྲོལ་ཐམས་ཅད་ཀྱང༌། །སེམས་ཅན་ཕྱི་མ་མིག་བཤས་(བཞེས་)ཤིང་། །གོ་བོ་བཞིན་དུ་མིད་ཅིང་གཏོང༌། །མཐོང་བ་ཐམས་ཅད་འཕྲིག་པ་སྐྱེས། །མིང་ཡང་གཤེན་ཆུང་གོ་བོར་
བཏགས། །སྐྱེས་ནས་ཡབ་ལ་བོན་ལ་བསླབ་ནས། །བདེན་པ་བཤད་ཀྱང་མི་ཉན་པར། །པུས་བཙུགས་ཡབ་ལ་ཤགས་ཤིག་བཏབ། །ཡབ་གཅིག་སྟོན་པ་གཤེན་རབ་ལགས། །
གཅེན་པོ་གཏོ་བུ་དཔྱད་བུ་བཞིན། །གཞན་ལ་ཕན་པའི་བོན་མི་སློབ། །གཞན་ལ་ཕན་པའི་དཔྱད་མི་སློབ། །བདག་རང་རང་ལ་ཕན་པའི་བོན་ཞིག་སློབ། །བཟའ་
བའི་འོས་སུ་ཤ་ཞིམ་པས། །སེམས་ཅན་གསོད་ན་བཤས་ཅིང་ཟ། །གོན་པའི་གོས་སུ་ལྤགས་དྲོ་པས། །སེམས་ཅན་གསོད་ན་བཤུས་ཀྱིན་གོན། །སེམས་ཅན་མང་པོའི་སྲོག་
བཅད་ནས། །དོན་སྙིང་སྣ་ལྔས་ལྷ་གསོལ་ན། །བོན་གྱི་བསྟན་པ་དར་བར་འགྱུར། །སེམས་ཅན་མང་པོའི་སྲོག་བཅད་ནས། །གནོད་པའི་བདུད་ལ་གླུད་ཕུལ་ན། །སེམས་ཅན་
མི་རྣམས་ཚེ་རིང་འགྱུར། །ཡབ་ཀྱིས་བདག་ལ་བོན་སློབ་ན། །དེ་ལྟ་བུའི་བོན་ཅིག་ཞུ། །དེ་སྐད་བདུད་ཀྱིས་གཤེན་རབ་ལ་གསོལ་ཏོ། །དེ་ལ་གཤེན་རབ་ཀྱིས་བཀའ་

སྩལ་པ། སེམས་ཅན་ཉོན་མོངས་སྙིང་རེ་རྗེ། །སྒྱུ་མའི་ཕུང་པོ་ཉོན་རེ་མོངས། །འབྲས་བུའི་སེམས་འདི་ཉམ་རེ་ཐག །བདེན་ཚིག་བརྒྱ་སྨྲས་གཅིག་
མི་གོ། །ག་ལེའི་སེམས་ཅན་སྡིག་ཅན་ཅིག །བདག་གི་གནས་འདིར་སྐྱེས་པར་དཔྱད། །གཞན་ལ་སྙིང་རྗེ་ཆུང་ཚོད་དང༌། །རང་ལ་བསོད་ནམས་དྲག་ཚོད་དང་། །ཤ་དང་
ཁྲག་ལ་དད་ཚོད་དང་། །སྡིག་གི་ལོག་པ་སྨྲ་ལུགས་ཀྱི། །ཞེ་སྡང་བདུད་ཀྱི་རིགས་ཅིག་ཡིན། །གཤེན་ལ་བར་ཆད་བྱེད་པར་ངེས། །འཁོར་གྱི་སེམས་ཅན་སླད་མ་ཀུན། །
འདིའི་ཚིག་ནི་མ་ཉན་ཅིག །དེ་སྐད་ཅེས་གཤེན་རབ་ཀྱིས་བཀའ་སྩལ་ཏོ། །བདུད་ཀྱི་ངོ་ནག་ཏིང་གིས་མཚང་ལ་ཕོག་ནས་སོང་ངོ༌། །བར་དེར་མནོ་བསམ་བཏང་བས་ཤིན་
ཏུ་ཞི་བར་བྱས་ལ་བསླུ་བར་དྲན་ནས། ཉིན་རེ་ལ་ཡང་ཕ་མ་ལ་བསྐོར་བ་བྱས་ཤིང་། ལྷ་ཕྱག་ལན་བརྒྱ་རྩ་བརྒྱད་བཙལ་ལོ། །ཁྲུས་བྱས་ཤིང་མེ་ཏོག་བརྒྱ་རྩ་བརྒྱད་
ཕུལ་ལོ། །དེ་ལྟར་བྱ་བྱ་ནས་ཡབ་ཀྱི་གསེར་གྱི་ཟངས་གྲི་ལ་རྩེ་བ་ཙུག་བྱ་བྱ་སྟེ། གཤེན་རབ་ལ་རྩེ་མོ་བཙུག་ནས། བདུད་རྒྱུག་འཕྲོ་ལ་རྩེ་བ་ས་ཙུག་བྱས་ནས་བརྒྱབ་

པས་ན། སྟོན་པ་གཤེན་རབ་མི་བོ་ལ། །གསེར་གྱི་ཟངས་གྲི་མ་ཟུག་པར། །ཟངས་གྲི་རྩེ་མོ་བརྒྱབ་ས་ཡི། །གཡུ་ཡི་གཡུང་དྲུང་རི་མོར་ཝལ་གྱིས་སོང༌། །གསེར་གྱི་ཟངས་གྲི་
ཉིད་ཀྱང་ནི། །མེ་ཏོག་པད་མར་ལམ་གྱིས་སོང༌། །བདུད་ཀྱང་སྐྱེངས་ནས་ངུ་ཚུལ་སྟོན། །དེ་ལ་སྟོན་པས་བཀའ་སྩལ་པ། །བུ་ཁྱོད་མ་ལ་སྐྱེས་ཙམ་ན། །མཚན་དང་མ་ལྡན་
འཇིགས་པ་ཞིག །རང་གི་གཟུགས་ཀྱི་ཕུང་པོ་ལ། །ཚེར་མ་གཅིག་ཀྱང་མི་བཟོད་པར། །གཞན་དག་སེམས་ཅན་མང་པོ་ཡི། །སྲོག་བཅད་ལྤགས་པ་གོན་དགོས་ཟེར། །ག་ལེའི་སེམས་ཅན་བདུད་རིགས་ཅིག །བདག་ཉམས་གཞན་ལ་བླང་ངོ་ཆོག །མ་ནོར་བདེན་པའི་བོན་བསྟན་ན། །མི་བདེན་ཕྱིན་ཅི་ལོག་པ་བྱེད། །གཤེན་གྱི་བསྟན་པ་བསྣུབ་སྙམ་ན། །གསེར་གྱི་ཟངས་གྲི་ང་ལ་བརྡེག །གསེར་གྱི་
ཟངས་གྲིས་ང་མི་སོད། །གསེར་གྱི་ཟངས་གྲིས་ང་སོད་དུ། །ང་ལ་སྲོག་གི་ལན་ཆགས་མེད། །ཟངས་གྲི་རྡེག་པ་དངོས་གྲུབ་མཆོག །དོན་དམ་བསྟན་ཀྱང་མི་ཉན་པ། །
བདེན་པའི་ས་བོན་ཁྱོད་ལ་བསྟན། །དཔེར་ན་སེམས་ཅན་བློ་ལོག་གིས། །ལྕགས་རྡོ་གསེར་དུ་བཞུ་བ་འདྲ། །དེ་འདྲ་སེམས་ཅན་སྡིག་ཅན་ཁྱོད། །ངན་སོང་གསུམ་གྱི་རྨིང་
རྡོ་ཅིག །དམྱལ་བར་སྐྱེ་བའི་སྐྱེད་ཤིང་ཅིག །སྡུག་བསྔལ་སྨིན་པའི་ས་བོན་ཅིག །སེམས་ཅན་ཉོན་མོངས་ཉོན་རེ་མངས། །དེ་སྐད་ཅེས་གཤེན་རབ་ཀྱིས་བཀའ་

སྩལ་ཏོ། །དེ་ནས་ཡང་གཤེན་རབ་ཀྱི་བསྟན་པ་ནི་མ་སྣུབས། བདུད་ཉིད་ཀྱང་མྱ་ངན་ཁོང་དུ་ཆུད་ནས་ཤིའོ། །ཤི་ནས་གཤེན་རབ་དང་འཁོར་ཀུན་མྱ་ངན་བྱེད་མི་བྱེད་བདུད་
ཀྱིས་བལྟས་པས། མ་དཔོ་ཟ་ཐང་མོ་རོ་ལ་འཇུས་ནས་བུ་འབོད་ཅིང་། མྱ་ངན་བྱེད་ཅིང་སྨྲེ་སྔགས་འདོན་པ་ལས། གཤེན་རབ་མྱ་ངན་ག་ན་བྱེད། །མ་ངུ་བ་ལ་གདམ་ངག་
གསུང་བ་མཉན་པས། །དཔོ་ཟ་ཐང་མོ་མ་ངུ་དང༌། །བུ་འོ་ཅོག་ཀྱང་བུ་མ་ཡིན། །ལ་ལ་ལྷའི་ཐུགས་རྗེའི་བུ། །ལ་ལ་བགེགས་ཀྱི་བར་ཆད་བུ། །ལ་ལ་བདུད་ཀྱིས་དམོད་པའི་
བུ། །ལ་ལ་དམྱལ་བའི་ལན་ཆགས་བུ། །ལ་ལ་སྲིན་གྱིས་བསླུ་བའི་བུ། །དྲིན་ལ་ལན་གྱི་ལྡོན་པའི་བུ་ནི་བརྒྱ་ལས་འགའ་དང་འགའ། སྤྱིར་ཡང་བུ་ཞེས་བྱ་བའི་རྒྱུ་ཉིད་ནི། 
སྔོན་ཚེ་སྐྱེ་བ་གོང་མ་ལ། །ལས་ངན་བྱས་པའི་ལན་ཆགས་ནི། །ཤིན་ཏུ་མི་བཟོད་དོས་དྲག་པས། །བུ་རུ་སྐྱེས་ནས་སྙིང་ལ་སྙེག །དེ་ལ་ཆགས་པར་མ་གྱུར་ན། །དོན་
དམ་འབྲས་བུ་དེ་ཡིས་རྙེད། །དེ་སྐད་ཅེས་གཤེན་རབ་ཀྱིས་གསུངས་པས། དཔོ་ཟ་ཐང་མོ་དང་འཁོར་མྱ་ངན་བྱེད་པ་ཀུན། མྱ་ངན་ཐང་ཆད་དགེ་བའི་ལས་ལ་སྤྱོད་པ་མཐོང་

བདུད་ཕྱིར་ལ་བསམ་པ་ངན་པ་སྐྱེས་ནས། མྱ་ངན་གྱིས་ཟིན་ཏེ་སོང་ངོ༌། །དེའི་དུས་དེའི་ཚེ་ན། བདུད་ཁྱབ་པ་ལག་རིང་དེ། །སེམས་ལ་ཡི་མུག་ག་ཆད་དེ། །སྟོན་པ་གཤེན་རབ་
མི་བོ་ལ། །ཡང་བདུད་ཀྱི་ཆོ་འཕྲུལ་སྣ་གཉིས་བརྡུགས། །མྱ་ངན་ཁོང་དུ་མུན་ལྟར་སྲོས། །མུན་ནག་འཐིབས་པའི་དཀྱིལ་རུམ་ན། །ལྕགས་མཁར་རྩེ་བརྒྱའི་ནང་དུ་བྱོན། །
བདུད་རྗེ་རྒྱ་ལག་ཐོད་རྗེ་ལ། །ཁྱབ་པས་སྨྲེས་ནས་ཤགས་ཤིག་གདབ། །འོ་སྐོལ་བདུད་ཀྱི་ཡོད་ཁམས་འདི། །མེད་པར་སྟོངས་སུ་འཇུད་པའི་མི། །གཤེན་རབ་སླུས་པ་རྫུན་ཚིག་
མཁན། །ད་དྲག་པོའི་དམག་གིས་མ་གསད་ན། །ཞི་བའི་ཐབས་ཀྱིས་མ་བསླུས་སོ། །འཇིག་རྟེན་སེམས་ཅན་མཚན་ཉིད་ནི། །སྤུན་ལ་(རྩི་)བརྩེ་ཞིང་བུ་ལ་གདུང༌། །སྤུན་དུ་
སྤྲུལ་ཞིང་བུ་རུ་སྐྱེས། །སླུས་ཚིག་མང་པོས་བསླུས་པ་ལ། །སྤུན་ལ་རྩི་རུ་མ་འདོད་དོ། །བུ་ལ་གདུང་དུ་མ་འདོད་དོ། །སླུས་པས་སླུས་པར་མ་གྱུར་རོ། །ད་ལྟ་ཡི་མུག་ག་ཆད་
ན། །ཡབ་ཀྱི་སྤྱན་སྔར་མཆིས་པ་ལགས། །དྲག་པོ་ལས་ཤིག་ད་བགྱི་འཚལ། །བདུད་ཀྱི་དམག་ཚོགས་ད་བསྡུ་འཚལ། །བདུད་ཀྱི་གོ་ཚོགས་ད་གོན་འཚལ། །བདུད་ཀྱི་

མཚོན་ཚོགས་ད་བདར་འཚལ། །བདུད་ཀྱི་རྟ་ཚོགས་ད་བསྡད་འཚལ། །བདུད་ཀྱི་དར་ཚོགས་ད་ཕྱར་འཚལ། །གཤེན་གྱི་ཡུལ་དུ་དམག་དྲོང་འཚལ། །
ཡབ་གཅིག་མ་བཞུགས་དམག་སྐོས་མཛོད། །གཤེན་རབ་མི་བོ་མི་སོད་ན། །འཇིག་རྟེན་ཡོད་ཁམས་སྟོངས་ལ་ཁད། །བདུད་རྗེ་ཁྱབ་པ་ལག་རིང་ཀྱིས། །
ཡབ་ལ་དེ་སྐད་སྨྲེ་ནས་ཞུས། །ཡབ་ཀྱིས་སླར་ལ་བཀའ་སྩལ་པ། །བདུད་རྗེ་ཁྱབ་པ་ལག་རིང་གསོན། །འཇིག་རྟེན་ཁམས་ཀྱི་སེམས་ཅན་ཀུན། །མི་ཐར་བདུད་ཀྱི་
ཆུ་བཞི་ལ། །གཅིག་ནས་གཅིག་ཏུ་འཁོར་ཞིང་འདུས། །འོ་སྐོལ་བདུད་ཀྱི་ཟས་ཡིན་ན། །བདུད་ཁམས་ཟས་དང་འབྲལ་དུ་ཐོ། །བསླུ་ཚིག་བརྫུན་ལ་མཁས་པ་ཡིས། །
གཤེན་རབ་མི་བོ་ཟེར་བ་འདི། །སེམས་ཅན་འཁོར་བས་བདུད་ཀྱི་ཆུ་བཞི་སྒྲལ། །ཡོད་ཁམས་གང་བ་སྟོངས་ལ་ཁད། །བདག་ཀྱང་ཤིན་ཏུ་མ་དགའ་ན། །འདི་ལ་སྤྲུལ་པ་
བསམ་མེད་ཡོད། །དྲག་པོས་ཐུབ་པར་མ་མཐོང་ནས། །རྫུན་ཚིག་ཐབས་ལ་མཁས་པ་ཡི། །གཤེན་རབ་བདུད་ཀྱི་དགྲ་འདི་ལ། །གཉན་ཞིང་དགོས་པའི་རྣམ་པ་ནི། །ལྷ་

དང་སློབ་དཔོན་ཕ་དང་མ། །སྐྱེས་ཕྲན་ན་ཆུང་སྤུན་དང་བུ། །འདི་ལ་གཉན་གྱིན་དགོས་པ་ཡིན། །བདུད་རྗེ་ཁྱབ་པ་ལག་རིང་ལགས། །དེ་རྣམས་ཀྱིས་སུ་མ་སླུས་ན། །ད་ནི་སླུས་
ལ་མི་འདྲོངས་སོ། །བདུད་ཀྱི་ཆོ་འཕྲུལ་སྣ་དགུ་ལ། །ཞི་བས་སླུས་བས་སྣ་བརྒྱད་བརྡུགས། །སྣ་དགུའི་ཐ་མ་དྲག་པོ་ཡིན། །དྲག་པོའི་ལས་གཅིག་བྱ་དགོས་སོ། །ཁྱབ་པས་
ཀུན་ཏུ་ཁྱབ་པ་ཡིན། །ལག་རིང་ཀུན་ཏུ་སླེབ་པ་ཡིན། །ཕྱོགས་བཞིའི་ཁམས་ནས་བདུད་དམག་བཟློག །དམག་ཚོགས་བོངས་ནི་མ་གཞན་ཞིག །འོས་པས་འདི་ནི་མི་
ཐུབ་པོ། །དེ་སྐད་ཅེས་ཡབ་ཀྱིས་བཀའ་སྩལ་པས། བདུད་རྗེ་ཁྱབ་པ་བཞེད་དང་མཐུན། །ཀུན་ལ་ཁྱབ་པར་ལུས་ཀྱང་སྤྲུལ། །ཀུན་ཏུ་ཕྱིན་པར་ལག་ཀྱང་བརྐྱང༌། །ཕྱོགས་
བཞི་མཚམས་བཞི་ཀུན་ཀ་ནས། །བདུད་དམག་མང་པོ་སྤྲིན་ལྟར་བསྡུས། །ངེས་པའི་དོན་དམ་མི་རྟོགས་པའི། །འཁོར་བའི་སེམས་ཅན་མང་པོ་ལ། །བདུད་ཀྱི་སེམས་དང་མཐུན་
པ་མང༌། །བདུད་ཀྱི་ལས་ལ་དད་པ་མང༌། །བདུད་ཀྱི་སྤྱོད་པ་བྱེད་པ་མང༌། །དེ་ཡོ་བདུད་རྗེའི་དམག་ལ་བསྡུས། །བདུད་རྗེ་ཁྱབ་པ་ལག་རིང་ཀྱིས། །བདུད་ཀྱི་དམག་ཚོགས་མང་པོ་ལ། །

བསྲ་བ་བདུད་ཀྱི་གོ་སྐོན་ནོ། །རྣོ་བ་བདུད་ཀྱི་མཚོན་བཏགས་སོ། །མགྱོགས་པ་བདུད་ཀྱི་རྟ་སྐྱོན་ནོ། །བདུད་རྗེ་ཁྱབ་པ་ལག་རིང་ཉིད། །བརྗིད་པ་བདུད་ཀྱི་དར་ཕྱར་རོ། །
བདུད་ཀྱི་མུན་དམག་མང་པོ་ནི། །གཤེན་གྱིས་ལྷ་བར་མི་མངོན་པའི། །མུན་པ་ནག་པོའི་ནང་དུ་བཅུག །མུན་དམག་གཤེན་གྱི་ཡུལ་དུ་དྲངས། །ཕྱོགས་བཞི་ཀུན་ནས་
(བསྐོར་)འཁོར་ནས་བྱུང༌། །སྒྲ་ཡང་འུར་ལ་འོད་ཀྱང་འཕྲོ། །སེམས་ཅན་ཐམས་ཅད་འཇིགས་ཤིང་སྐྲག །དེའི་ཚེ་དེའི་དུས་ན། སྟོན་པ་གཤེན་རབ་ཀྱིས་འཁོར་རྣམས་ལ་བཀའ་སྩལ་པ། 
ཕྱོགས་བཞི་མཚམས་བཞི་ཀུན་ཀ་ནས་མུན་ནག་འཐིབས་བྱུང་བ་དང༌། དྲག་པོའི་འོད་དང་སྒྲ་བྱུང་བ། །སྡིག་ཅན་བདུད་ཀྱི་དམག་ཚོགས་ཡིན། །འཇིགས་སེམས་མ་བསྐྱེད་སྙིང་
རྗེ་བསྐྱེད། །བདུད་ཀྱིས་ཁྱོད་ལ་མི་ཚུགས་ཀྱིས། །ཕྱག་རྒྱ་ཐལ་སྦྱོར་སྙིང་ཀར་གཏན། །སྙིང་པོ་འདི་སྐད་ཕོགས་དགུ་ཟློས། །ཨ་དཀར་ཨ་རྨད་དུ་ཏྲི་སུ་ནག་པོ་ཞི་ཞི་མལ་
མལ། སྟོན་པས་འཁོར་ལ་དེ་སྐད་གསུངས། །འཁོར་གྱི་གསུངས་པ་བཞིན་དུ་བགྱིས། །གཤེན་རབ་སྟོན་པས་བསྟན་པ་ཡིས། །བསམ་པ་ཕྱག་རྒྱ་སྙིང་པོ་ཡིས། །བདུད་ལ་འཇིགས་

པའི་སེམས་ཅན་རྣམས། །མི་འཇིགས་པའི་སྟོབས་དང་ལྡན། །བདུད་རྗེ་ཁྱབ་པ་ལག་རིང་ཀྱིས་དབང་དུ་བསྡུ་རུ་མ་འདུས་སོ། །མུན་པས་གཡོག་ཏུ་མ་གཡོགས་སོ། །མཚོན་གྱིས་
གསད་དུ་མ་སོད་དོ། །དེ་ནས་ཡང་གཤེན་རབ་ཀྱིས་བདུད་ཁམས་དབང་དུ་བསྡུད་པའི་སྤྲུལ་པ་མཛད་དེ། ཐུགས་ཞི་བའི་ངང་ལས་མ་གཡོས་ཀྱང༌། སྐུ་ཁྲོ་བོའི་ཆ་ལུགས་སུ་སྤྲུལ་
ནས། འཁོར་ལ་བདུད་ཀྱིས་ཚུར་མི་ཚུགས་པར་བྱས་པའི་རྟིང་ལ། བདུད་ཁམས་དབང་དུ་ཚུར་བསྡུ་བའི་དོན་ཆེད་དུ། དབལ་གྱི་ཁྲོ་བོ་ཆེན་པོ་བཞིར་བསྐྱེད་དེ་ཕྱོགས་བཞིར་
བཞུགས་སུ་གསོལ། སྟོན་པ་ཉིད་གསེར་གྱི་འཁོར་ལོ་སྟོང་བརྩེགས་པའི་ཁྲི་ལ་བཞུགས། སུམ་ཅུས་མཚན་དང་དཔེ་བྱད་བརྒྱད་ཅུས་སྐུ་ལ་རབ་ཏུ་མཛེས་པར་བརྒྱན། 
དབུ་ལ་རིན་པོ་ཆེའི་ཟེའུ་པྲོག་དགུ་བརྩེགས་གསོལ། ཕྱག་རྒྱ་སེར་མོ་བཅུ་གདེངས། མཐེ་བོང་གཉིས་གཤིབས། སེར་མོ་བརྒྱད་ཐུགས་ཀར་གཏད། ཞལ་ནས་སྙིང་པོ་བརྗོད་
པ། ཨ་ལིང་དྲག་པོ་འབར་བ་ཧུ་དུམ་རམ། ཧ་དྲག་ཡོངས་ཁྱབ་(ཀླུངས་)ལུངས་གྱུར་དྲག་མ་བྱོ། འོ་ཧེ་ཧེད་ཧོད་ཏྲ་མ་ཧྲི་མ་ཐུན། ཐོག་པ་ཤག་ཚལ་དྲག་མ་མུ་འབར་རུམ། དེ་སྐད་

ཅེས་གསུང་པས། སྟོན་པའི་ཐུགས་རྗེ་བྱིན་རླབས་ཀྱིས། །ནག་པོ་བདུད་ཀྱི་དམག་ཚོགས་ཀྱང༌། །བདེ་བར་ཞི་བའི་སེམས་དང་ལྡན། །མུན་པས་གཤེན་ལ་གཏིབས་
པ་ཡང༌། །ཐུགས་རྗེ་ཉི་མའི་ཟེར་དུ་སོང༌། །བདུད་ཀྱི་མཚོན་ཆ་རྣོན་པོ་ཡང༌། །གཤེན་རབ་སྐུ་ལ་འཕངས་པ་རྣམས། །མེ་ཏོག་པདྨའི་ཆར་པར་སོང༌། །བདུད་ཀྱི་གོ་ཆ་སྲ་བ་ཡང༌། །
གཡུང་དྲུང་རི་མོ་འབར་བར་སོང༌། །བདུད་ཀྱི་དར་ཚོགས་ཕྱར་བ་ཡང༌། །ལྷའི་གཞལ་ཡས་ཁང་དུ་སོང༌། །བདུད་ཀྱི་རྟ་ཚོགས་རྒྱུག་པ་ཡང༌། །(བྲག་)དྲ་ནས་གཤེན་ལ་རྒྱུག་མ་ནུས། །བདུད་
དམག་མང་པོས་བལྟས་པ་ལ། །བརྗིད་པའི་སྐུ་རུ་བཞུགས་པ་ཡིས། །གཤེན་རབ་སྟོན་པའི་ཕྱོགས་བཞི་ན། །དབལ་གྱི་ཁྲོ་བོ་ཆེན་པོ་བཞི། །མི་བཟོད་ཤིན་ཏུ་འཇིགས་པའི་སྐུ། །
སྐུ་མདོག་མཐིང་ནག་བརྗིད་དང་ལྡན། །དབུ་ཡང་དགུ་ལ་ཞལ་ཡང་གདངས། །ཕྱག་ཀྱང་བཅོ་བརྒྱད་སྤར་ཡང་གདེངས། །ཞབས་བཞི་ས་ནོན་ཡོངས་སུ་བགྲད། །ཁྲོ་བོ་བཞི་ཡི་
ཞབས་འོག་ན། །བདུད་དམག་དུང་ཕྱུར་སྟོན་ནས་འདུག །འབྲོས་པའི་ས་ཕྱོགས་ཡོ་ཀ་བཀག །བདུད་ཀྱི་དམག་ཚོགས་བྲེད་ཀྱིན་རེངས། །བདུད་རྗེ་ཁྱབ་པ་སྔངས་ནས་འདར། །དེ་ལ་

སྟོན་པས་བཀའ་སྩལ་པ། །ངེས་པའི་དོན་དམ་མ་རྟོགས་པའི། །བདུད་ཀྱི་དམག་ཚོགས་སྙིང་རེ་རྗེ། །ཞེ་སྡང་མེ་ལྟར་འབར་བ་ཡིས། །འཇིག་རྟེན་འདི་ན་ཉོན་རེ་མོངས། །ཕྱི་མའི་
གནས་སུ་སྙིང་རེ་རྗེ། །བཙོ་བསྲེག་དམྱལ་བའི་གནས་སུ་སྐྱེ། །ངེས་པའི་དོན་དམ་མ་རྟོགས་པའི། །བདུད་ཀྱི་དམག་ཚོགས་སྙིང་རེ་རྗེ། །འདོད་ཆགས་ཆུ་ལྟར་ཁོལ་བ་ཡིས། །འཇིག་
རྟེན་འདི་ན་ཉོན་རེ་མོངས། །ཕྱི་མའི་གནས་སུ་སྙིང་རེ་རྗེ། །བཀྲེས་སྐོམ་ཡི་དྭགས་གནས་སུ་སྐྱེ། །ངེས་པའི་དོན་དམ་མ་རྟོགས་པའི། །བདུད་ཀྱི་དམག་ཚོགས་སྙིང་རེ་རྗེ། །གཏི་
མུག་མུན་ལྟར་སྲོས་པ་ཡིས། །འཇིག་རྟེན་འདི་ན་ཉོན་རེ་མོངས། །ཕྱི་མའི་གནས་སུ་སྙིང་རེ་རྗེ། །བྱོལ་སོང་གླེན་ལྐུགས་གནས་སུ་སྐྱེ། །ངེས་པའི་དོན་དམ་མ་རྟོགས་པའི། །
བདུད་ཀྱི་དམག་ཚོགས་སྙིང་རེ་རྗེ། །འཕྲ་དོག་ས་ལྟར་སྐྱེས་པ་ཡིས། །འཇིག་རྟེན་འདི་ན་ཉོན་རེ་མོངས། །ཕྱི་མའི་གནས་སུ་སྙིང་རེ་རྗེ། །མཐའ་ཁོབ་མི་ཡི་གནས་སུ་སྐྱེ། །ངེས་
པའི་དོན་དམ་མ་རྟོགས་པའི། །བདུད་ཀྱི་དམག་ཚོགས་སྙིང་རེ་རྗེ། །ང་རྒྱལ་རླུང་ལྟར་འཚུབ་པ་ཡིས། །འཇིག་རྟེན་འདི་ན་ཉོན་རེ་མོངས། །ཕྱི་མའི་གནས་སུ་སྙིང་རེ་རྗེ། །ལྷ་

མིན་འཐབ་རྩོད་གནས་སུ་སྐྱེ། །ངེས་པའི་དོན་དམ་མ་རྟོགས་པའི། །བདུད་ཀྱི་དམག་ཚོགས་སྙིང་རེ་རྗེ། །འདུ་ཤེས་ལོག་པར་གོལ་བ་ཡིས། །འཇིག་རྟེན་འདི་ན་ཉོན་རེ་
མོངས། །ཕྱི་མའི་གནས་སུ་སྙིང་རེ་རྗེ། །འཕམ་ལྟུང་ལྷའི་གནས་སུ་སྐྱེ། །ཐམས་ཅད་མཁྱེན་པའི་སྟོན་པ་ཡིས། །མ་ནོར་ངེས་པའི་ལུང་བསྟན་གྱིས། །ངའི་འཁོར་གྱི་དམ་པ་གྱིས། །
མི་འགྱུར་གཡུང་དྲུང་ས་ལ་འགོད། །སྟོན་པས་དེ་སྐད་གསུངས་པས། བདུད་སྡིག་ཅན་གྱི་དམག་ཚོགས་མང་པོ་ཡང༌། ཤིན་ཏུ་དད་པའི་སེམས་སྐྱེས་ནས། ཕྱོགས་བཞི་ནས་
བཤགས་པ་ཕུལ་ནས། སྐྱབས་སུ་གསོལ་ལོ། །བཤགས་པའི་ཚིག་འདི་སྐད་ཅེས་ཀུན་གྱིས་སྨྲས་སོ། །ཐོད་གདེངས་ཟེའུ་ཕྲོག་རྒྱན་གྱིས་མི་ནུབ་རྒྱལ་མཚན་འཛུགས། །
ཉི་ཟླའི་སྒྲོན་མའི་ཞལ་གྱིས་ཕྱོགས་བཅུར་ཡོངས་ལ་གསལ། །རིན་ཆེན་འབར་བའི་སྐུ་མཆོག་ཐུན་མོང་མིན་པར་བརྗིད། །གསེར་གྱི་འཁོར་ལོའི་དབང་གིས་སྟོང་གསུམ་ཁྱབ་པར་
བསྒྱུར། །འགྲོ་བའི་དོན་མཛད་སེམས་ཅན་དཔལ་དང་མགོན། །ཐུགས་རྗེ་ཐབས་ཀྱིས་སེམས་ཅན་ཉོན་མོངས་འདྲེན་མཛད་པ། །སྤྲུལ་པའི་སྐུ་དང་ལྡན་པའི་གཤེན་རབ་སྟོན་པའི་

མཆོག །མ་ཡེངས་སེམས་ཅན་དོན་ལ་ཐང་ཆོད་ལོག་སྒྲིབ་སེལ། །སྐྱེས་མཆོག་སྐུ་ལ་དམག་ཚོགས་དབལ་བསྟན་ཤིན་ཏུ་འགྱོད། །འགྱོད་སེམས་དད་པས་སླེབ་ནས་ད་ལྟ་
བཤགས་པར་འབུལ། །སྐྱེ་བ་དཔག་མེད་མན་ཆོད་ད་ལྟ་སྡིག་བསགས་པ། །བདེར་གཤེགས་ཞལ་མཐོང་ཞབས་དྲུང་གཏུགས་ཏེ་བཤགས་པར་འབུལ། །མ་རིག་ཇི་སྙེད་སྡིག་བསགས་
གྲིབ་མ་མུན་པ་འདྲ། །འགྱོད་སེམས་མོས་པའི་དད་པས་གཤེན་རབ་ཉིད་ལ་སྐྱབས་སུ་མཆི། །འཁོར་བའི་སྡུག་བསྔལ་ཆུ་རྒྱུན་འདྲ་བ་ཆད་པར་ཅིག །མི་འགྱུར་གཡུང་དྲུང་སྟོབས་ལྡན་
ས་ལ་གནས་པར་ཤོག །དེ་ལྟར་སྨོན་ལམ་ཚིགས་སུ་བཅད་པ་བཞི། །སེམས་ཅན་དད་པ་སྐྱེས་པ་རྣམས་ཀྱིས་སྟོན་པའི་སྤྱན་སྔར་བཏབ། །སྨོན་ལམ་དེའི་དབང་གིས་ཀུན་ཀ་བདེ་བར་
འགྱུར། །བདུད་ཀྱི་དམག་ཚོགས་བཅོམ་པས་གཤེན་རབ་འཁོར་དང་ལྡན། །བདུད་རྗེ་ཁྱབ་པ་ཤིན་ཏུ་ཡི་མུག་གཅིག་པུ་ཡུལ་དུ་བྲོས་ཏེ་སོང༌། །བདུད་རྗེ་ཁྱབ་པ་ལག་རིང་དེས། །སྟོན་
པ་གཤེན་རབ་མི་བོ་ལ། །བདུད་ཀྱི་ཆོ་འཕྲུལ་སྣ་དགུ་བརྡུགས། །མྱ་ངན་ཁོང་དུ་མུན་ལྟར་སྲོས། །མུན་ནག་འཐིབས་པའི་དཀྱིལ་རུམ་ན། །ལྕགས་མཁར་རྩེ་བརྒྱའི་ནང་དུ་

བྱོན། །བདུད་རྗེ་རྒྱ་ལག་ཐོད་རྗེ་ལ། །ཁྱབ་པས་སྨྲེ་ནས་ཤགས་ཤིག་བཏབ། །འོ་སྐོལ་བདུད་ཀྱི་ཡོད་ཁམས་འདི། །མེད་པར་སྟོངས་སུ་འཇུད་པའི་མི། །གཤེན་རབ་
བསླུས་པ་བརྫུན་ཚིག་མཁན། །ཆོ་འཕྲུལ་སྣ་དགུས་མ་ཐུབ་བོ། །བདུད་ཀྱི་འཁོར་བ་འབུམ་སྡེ་ནི། །ཕྱིར་ལ་ཁོ་ཡི་འཁོར་དུ་ཤོར། །ད་ཡང་ཡབ་གཅིག་ཅི་ཙུག་མཛད། །གཤེན་
ནི་ཐུབ་པར་མ་གྱུར་ཏོ། །དེ་ལ་ཡབ་ཀྱིས་བུ་ལ་སྨྲས་པ། ཆོ་འཕྲུལ་སྣ་དགུས་མ་ཐུབ་བརྡུགས། །ད་ནི་བརྒལ་བའི་ཐབས་མེད་དོ། །དེ་སྐད་ཕ་ཡིས་སྨྲས་པ་ཡིས། །བུ་ནི་ཕྱིར་
ལ་མྱ་ངན་སྐྱེས། །བདུད་རྗེ་ཁྱབ་པ་ལག་རིང་དེ། །མྱ་ངན་ཁང་པའི་ནང་དུ་ཞུགས། །རེ་བའི་གོ་ཅོག་ནག་པོ་ཡིས། །མགོ་དང་ལུས་པོ་གཉིས་ཀ་བཏུམས། །སྨྲེ་སྔགས་འདོན་
ཅིང་ངུ་མོས་འདེབས། །མྱ་ངན་འདོན་ཅིང་ངུ་མོས་འདེབ། །མྱ་ངན་འདོན་ཅིང་མུན་པས་གཏིབས། །བདུད་ཀྱི་བསྟན་པ་དེ་ལྟར་ནུབ། །གཤེན་གྱི་བསྟན་པ་དེ་ལྟར་དར། །གཤེན་རབ་
ལ་བདུད་ཀྱིས་ཆོ་འཕྲུལ་བསྟན་པས། སྣ་དགུ་བརྡུགས་པའི་ལེའུ་སྟེ་བཅུ་པའོ།།      །།སྤྱི་ལོ་༡༩༦༥ ཟླ་བ་༧ ཚེས་༢༢ ལ་བསྟན་གུར་བྱེད་པོ་ཁྱུང་བཙུན་དགེ་སློང་བསོད་རྒྱན་པས་ཀུ་ལི་མ་ན་ལི་ནས་བྲིས། ལན་༡ ཞུས་སོ།།      །།

