།།  །།མདོ་གཟེར་མིག་གི་སྨད་ཀྱི་པོ་ཏི་ཀ་བཞུགས་སོ།།   །།

༄༅༅། །གཡུང་དྲུང་ལྷའི་སྐད་དུ། འོད་ནམ་འབར་བ་འབྲིང་ཏིང་ཤགས། གང་ཟག་མིའི་སྐད་དུ་ན། བདུད་ཀྱི་གཤེན་རབ་ཀྱི་
འཁོར་ལ་ཆོ་འཕྲུལ་བསྟན་པའི་ལེའུའོ། །དེའི་ཚེ་དེའི་དུས་ན། བདུད་རྗེ་ཁྱབ་པ་ལག་རིང་དེ། སྟོན་པ་གཤེན་རབ་མི་བོ་ལ། ཆོ་འཕྲུལ་སྣ་དགུ་
རྡུགས་ནས་འགྱོད། མྱ་ངན་ཁང་པའི་ནང་དུ་ཞུགས། རྒྱུན་དུ་མྱ་ངན་བྱེད་པ་ལ། བདུད་ཀྱི་མ་སྲིང་མང་པོ་འདུས། བདུད་རྗེ་ཁྱབ་པ་ལག་རིང་ཀྱི། མ་
སྲིང་ཐུན་བཏང་མ་མོས་བུ་སྨྲས་པ། །བདུད་རྗེ་ཁྱབ་པ་ལག་རིང་ཁྱོད། །མ་ཡི་ངག་ལ་བུ་འདི་གསོན། །གཤེན་རབ་མི་བོ་མ་ཐུབ་ཀྱང་། མྱ་ངན་

རྒྱུན་དུ་མ་བྱེད་དང༌། །འཕམ་རྒྱལ་བྱ་བ་ཀུན་ལ་འབྱུང༌། །མྱ་ངན་ཁང་པའི་ནང་ནས་ཕྱུངས། །ལྕགས་མཁར་སྒོ་
བརྒྱའི་ནང་དུ་འདོང་། །བདུད་ཀྱི་ནང་འཁོར་འབུམ་སྡེ་གསུམ། །འབུམ་སྡེ་གཅིག་གིས་བཙལ་གྱིན་འོང༌། །འབུམ་སྡེ་གཅིག་གིས་བསད་ཅིང་བཤའ། །
འབུམ་སྡེ་གཅིག་གིས་གཏུབ་ཅིང་འདྲེན། །གཤེན་རབ་མི་བོ་མ་ཐུབ་པས། །བདུད་ཀྱི་ཆུ་བཞི་སྐམས་སྙམ་ན། །བདུད་ཀྱི་ཆུ་བཞི་མ་སྐམས་
པར། །ད་རུང་སྐྱེ་འཁོར་བྱེད་པ་མང༌། །བདུད་ཀྱི་འཁོར་པ་འབུམ་སྡེ་གསུམ། །གསོད་བཤའ་ཟ་དང་གསུམ་པོ་ལ། །སྔ་མ་བས་ཀྱང་ཉུང་རྒྱུ་མེད། །

བདུད་རྗེ་ཁྱབ་པ་ཡར་བཞེངས་དང༌། །མྱ་ངན་མ་མཛད་སེམས་བསྐྱེད་དང་། །འཁྲུག་པ་འཕམ་རྒྱལ་རིམ་གྱིས་འོང༌། །གཤེན་རབ་འཕམ་ན་ཐུབ་ཀྱང་སྲིད། །ད་
རུང་ཆོ་འཕྲུལ་བསྟན་ཐབས་ཡོད། །མ་ཡིས་བུ་ལ་དེ་སྐད་ཅེས་སྨྲས་སོ། །བདུད་རྗེ་ཁྱབ་པ་ལག་རིང་ཀྱིས། །མ་ལ་ཕྱིར་ལ་ལན་བཏབ་པ། །འཇིག་རྟེན་
ཁམས་ཀྱི་སེམས་ཅན་ལ། །འོ་སྐོལ་བདུད་ལས་ཁ་དྲག་མེད། །འོ་སྐོལ་བདུད་ཀྱིས་ནང་རིགས་ལ། །ཁྱབ་པ་ང་ལས་དབང་ཆེ་མེད། །བདུད་རྗེ་ཁྱབ་པ་ལག་
རིང་ངས། །སེམས་ཅན་ཡོ་ལ་དབང་བསྒྱུར་ན། །དུས་ལ་རྒྱུག་ལྡོག་འདི་ལྟ་བྱུང༌། །ང་ཡི་གོང་ན་དབང་ཆེ་བ། །རྫུན་ཚིགས་མཁན་གྱི་གཤེན་རབ་འདིས། །
སེམས་ཅན་དབང་དུ་འདི་བསྡུས་པས། །ང་ལ་དབང་ནི་ཅི་ཡང་མེད། །གཤེན་རབ་ཕར་ལ་འདུལ་དུ་ཕྱིན། །ཕར་ལ་ཐུལ་པར་ག་ལ་གྱུར། །ཚུར་ལ་བདུད་འཁོར་

གྲངས་མེད་པ། །ཁོ་ཡིས་དབང་དུ་བསྡུས་ཏེ་སོང༌། །བདུད་རྗེ་རང་གཅིག་པུ་རིང་བུར་ཤོར། །འདི་ལས་ང་དགྲ་རུ་གནོད་པ་ག་ན་ཡོད། །འདི་ལ་མྱ་ངན་གདུངས་
ཏེ་ཅི་སྟེ་མི་བགྱིད་ལགས། །མྱ་ངན་ཁང་པའི་ནང་ནས་བདག་ནི་མི་འབྱུང་ངོ༌། །འདི་ཡི་ཐུབ་ཐབས་མ་ལ་ཇི་ལྟར་མངའ། །ཆོ་འཕྲུལ་འོང་པས་སྐྱོན་ཅན་དེ་མི་
ཐུབ། །ཆོ་འཕྲུལ་བསྟན་ཐབས་མངའ་ཡིས་གསུངས་པ་མ་ལ་ཇི་ལྟར་མངའ། མྱ་ངན་ཁང་པའི་ནང་ནས་གཤེན་དང་འཐབ་ཏུ་འགྲོ། །གཤེན་རབ་མ་ཐུབ་པར་དུ་
ང་ཡི་སྙིང་མི་ནོན། མྱ་ངན་ཁང་པའི་ནང་ནས་བདག་ནི་མི་འབྱུང་ངོ༌། དེ་སྐད་ཅེས་བདུད་ཁྱབ་པ་ལག་རིང་གྱིས་མ་སྲིན་ཐུན་དང་མ་མོ་ལ་སྨྲས་སོ། །ཡང་
མས་བུ་ལ་ཕྱིར་སྨྲས་པ། །གཤེན་ལ་ཆོ་འཕྲུལ་མི་སྟོན་པར། །མྱ་ངན་ཁང་པ་ནག་པོ་ནས། །བདུད་རྗེ་ཁྱབ་པ་མི་འབྱུང་ན། །གཤེན་ལ་ཆོ་འཕྲུལ་བསྟན་

ཐབས་བསྟན། །གཤེན་རབ་མི་བོ་མ་ཐུབ་ཀྱང༌། །བསྟན་པ་བཤིག་ཅིང་དམའ་ཐབས་ཡོད། །དང་པོ་ཡུལ་ལ་ཆོ་འཕྲུལ་སྟོན། །སྨན་དང་འབྲུ་བཅུད་ཐམས་ཅད་དང༌། །རྩི་ཤིང་ཐམས་ཅད་
རྩ་ནས་ཕྱུངས། །ཡུལ་ལ་ཆགས་པའི་རྟེན་མེད་ན། །གཤེན་རབ་མི་བོ་འཁོར་ས་མེད། །བསྟན་པ་ནུབ་པ་དེ་ཡིན་མོད། །ནམ་གྱི་ཕར་བྱེད་ཚུར་ཕྱེད་ལ། །ཤིན་ཏུ་བཞབས་ནས་
མ་བྱས་ན། །གཤེན་རབ་སྤྲུལ་པས་ཚོར་བར་འོང༌། །དེ་སྐད་ཅེས་མ་ཡིས་བུ་ལ་སྨྲས་པས། །བདུད་རྗེ་ཁྱབ་པ་ལག་རིང་དེ། །མྱ་ངན་ཁང་པའི་ནང་ནས་བྱུང༌། །བདུད་དམག་ལྷག་མ་
མང་པོ་སྒྲུགས། །ཡ་ཀིའི་སྐྲ་ལོ་ཕྱར་ཕྱུར་ནས། །བ་སྤུའི་བུ་ཁ་ཡན་ཆོད་དུ། །བདུད་ཀྱི་དམག་ཚོགས་མང་པོ་སྤྲུལ། །བདུད་ཀྱི་སྟ་རེ་ངར་འབྱམ་དང༌། །བདུད་ཀྱི་ཟོར་བ་རེག་ཆོད་
གཉིས། །བདུད་དམག་ལག་ཏུ་རེ་རེ་བསྐུར། །བདུད་རྗེ་ཁྱབ་པ་ལག་རིང་གིས། །དམག་ལ་གདམས་ངག་སྨྲས་པའི་མདོ། །བདུད་ཀྱི་དམག་ཚོགས་མང་པོ་ཀུན། །གཤེན་རབ་མི་
བོ་གནས་པ་ཡི། །གཤེན་ཡུལ་འོལ་མོ་ལུང་རིང་ན། །སྐྱེས་པའི་འབྲུ་བཅུད་རྩི་ཤིང་རྣམས། །བདུད་ཀྱི་དམག་ཚོགས་མང་པོ་ཀུན། །གཤེན་རབ་མི་བོ་གནས་པ་ཡི། །གཤེན་

ཡུལ་འོལ་མོ་ལུང་རིང་ན། སྐྱེས་པའི་འབྲུ་བཅུད་རྩི་ཤིང་རྣམས། བདུད་ཀྱི་སྟ་རྣོན་སྟེ་རྣོན་གྱིས། །གཅིག་ཀྱང་ལུས་རྒྱུ་མེད་པ་རུ། །རྩ་བ་དྲུངས་ནས་གཅོད་ཅིང་ཕྱུངས། །
ཡུལ་ལ་ཡོན་ཏན་བཅུད་མེད་ན། །གཤེན་རབ་འཁོར་བཅས་ཅི་ལ་ཆགས། །འོན་ཀྱང་བསྟན་པ་ནུབ་ཏེ་འགྲོ། །གཤེན་གྱི་བསྟན་པ་ནུབ་པ་ན། །འོ་སྐོལ་བསྟན་པ་དར་ཏེ་འོང༌། །དེ་སྐད་
ཅེས་བདུད་རྗེས་འཁོར་ལ་བསྟན། །ནམ་གྱི་ཕར་ཕྱེད་ཚུར་ཕྱེད་ལ། །བདུད་རྗེ་དམག་དང་ཆས་ནས་སུ། །གཤེན་ཡུལ་འོལ་མོ་ལུང་རིང་དུ། །དངོས་གྲུབ་རྩི་ཤིང་གཅོད་དུ་ཕྱིན། །གཤེན་ཡུལ་
འོལ་མོ་ལུང་རིང་དུ། །དངོས་གྲུབ་རྩྭ་ཤིང་མ་ཆོད་པར། །སྟོན་པ་གཤེན་རབ་མི་བོ་ཡི། །ཐུགས་རྗེ་སྤྲུལ་པའི་བྱིན་རླབས་ཀྱིས། །རྩི་ཤིང་གསེབ་ནས་མེ་འབར་ནས། །མེ་དཔུང་
དམར་པོའི་འོད་ཟེར་གྱིས། །བདུད་ཀྱི་དམག་ཚོགས་གཡུལ་བཟློག་ནས། །བདུད་ཁམས་ཞུགས་ཀྱིས་དེའུ་ཚིག་ཙམ། །གཤེན་ཡུལ་འོལ་མོ་ལུང་རིང་གིས། །དངོས་གྲུབ་རྩྭ་ཤིང་
བྲེགས་པ་བས། །ཞེ་སྡང་བདུད་ཀྱི་དམག་ཚོགས་ཀྱིས། །ཕྱོགས་སུ་ཉེ་ཡང་མ་ནུས་སོ། །བདུད་རྗེ་ཁྱབ་པ་ལག་རིང་དེ། །ཤིན་ཏུ་ཡི་མུག་ག་ཆད་དེ། །བདུད་ཡུལ་མུན་པའི་གླིང་དུ་ཕྱིན། །མྱ་ངན་ཁང་པའི་ནང་དུ་ཞུགས། །

ཡུགས་ཀྱི་ཞབ་མ་ཐོད་དུ་བཅིངས། །རེ་བ་ནག་པོའི་གོ་ཅོག་གོན། །ཡང་བདུད་ཀྱི་མ་སྲིང་མང་པོ་འདུས། །མ་ཡིས་བུ་ལ་སྨྲས་པའི་མདོ། །བདུད་རྗེ་ཁྱབ་པ་ལག་རིང་ལགས། །
མྱ་ངན་ཁང་པའི་ནང་ནས་བྱུང༌། །སྡུག་པའི་མྱ་ངན་ཆས་རྣམས་བོར། །གཤེན་རབ་མི་བོ་མ་ཐུབ་པས། །མྱ་ངན་རྒྱུན་དུ་མ་བྱེད་དང༌། །འཕམ་རྒྱལ་བྱ་བ་ཀུན་ལ་འབྱུང༌། །
ལྕགས་མཁར་སྒོ་བརྒྱའི་ནང་དུ་འདོང༌། །བདུད་ཀྱི་ནང་འཁོར་འབུམ་སྡེ་གསུམ། །འབུམ་སྡེ་གཅིག་གིས་ཕྱི་ནས་ཚོལ། །འབུམ་སྡེ་གཅིག་གིས་བར་དུ་བཤའ། །འབུམ་
སྡེ་གཅིག་གིས་ནང་དུ་འདྲེན། །གཤེན་རབ་མི་བོ་མ་ཐུབ་པས། །བདུད་ཀྱི་ཆུ་བཞི་སྐམས་སྙམ་ན། །བདུད་ཀྱི་ཆུ་བཞི་མ་སྐམས་པར། །ད་རུང་སྐྱེ་འཁོར་བྱེད་པ་མང༌། །བདུད་
ཀྱི་འཁོར་བ་འབུམ་སྡེ་གསུམ། །གསོད་བཤའ་ཟ་དང་གསུམ་པོ་ལ། །སྔ་མ་བས་ཀྱང་ཉུང་རྒྱུ་མེད། །བདུད་རྗེ་ཁྱབ་པ་ཡར་བཞེངས་དང༌། །མྱ་ངན་མ་མཛད་སེམས་བསྐྱེད་
དང་། །འཁྲུལ་པ་འཕམ་རྒྱལ་རིམ་གྱིས་འོང་། །གཤེན་རབ་འཕམ་ནས་ཐུབ་ཀྱང་སྲིད། །ད་རུང་ཆོ་འཕྲུལ་བསྟན་ཐབས་ཡོད། །མ་ཡིས་བུ་ལ་དེ་སྐད་ཅེས་སྨྲས་སོ། །བདུད་

རྗེ་ཁྱབ་པ་ལག་རིང་གིས། མ་ལ་ཕྱིར་ལ་ལན་བཏབ་པ། །འཇིག་རྟེན་ཁམས་ཀྱི་སེམས་ཅན་ལ། །འོ་སྐོལ་བདུད་ལས་ཁ་དྲག་མེད། །འོ་སྐོལ་བདུད་
ཀྱི་ནང་རིགས་ལ། །ཁྱབ་པ་ང་ལས་དབང་ཆེ་མེད། །བདུད་རྗེ་ཁྱབ་པ་ལག་རིང་ངས། །སེམས་ཅན་ཡོ་ལ་དབང་བསྒྱུར་ན། །དུས་ལ་རྒྱུག་ལྡོག་འདི་ལྟར་བྱུང༌། །ང་ཡི་གོང་ན་
དབང་ཆེ་བ། །བརྫུན་ཚིག་མཁན་གྱི་གཤེན་རབ་འདིས། །སེམས་ཅན་དབང་དུ་འདི་བསྡུས་པས། །ང་ལ་དབང་ནི་ཅི་ཡང་མེད། །སྤྲུལ་པ་ཅི་བྱས་ཡོ་ག་རྡུགས། །གཤེན་རབ་
འདི་ལ་དགྲར་གནད་པ། །ད་ལྟ་ང་ལ་ག་ན་ཡོད། །མྱ་ངན་ཅི་སྟེ་མི་བགྱིད་ལགས། །སྡུག་པའི་མྱ་ངན་ཁང་པ་ནས། །ད་ལྟ་ངན་བུ་མི་འབྱུང་ངོ་། །འདི་ཡི་ཐུབ་ཐབས་མ་ལ་ཇི་
ལྟར་མངའ། །ཆོ་འཕྲུལ་འོས་པས་སྐྱོན་ཅན་དེ་མི་ཐུབ། །ཆོ་འཕྲུལ་བསྟན་ཐབས་མངའ་ཡིས་གསུངས་པ་མ་ལ་ཇི་ལྟར་མངའ། །མྱ་ངན་ཁང་པའི་ནང་ནས་ཕྱུངས་ནས་
གཤེན་དང་འཐབ་ཏུ་འགྲོ། །གཤེན་རབ་མ་ཐུབ་བར་དུ་ངན་བུ་མི་འབྱུང་ངོ༌། །དེ་སྐད་ཅེས་བདུད་ཁྱབ་པ་ལག་རིང་གིས། །མ་སྲིན་ཐུན་དང་མ་མོ་ལ་དེ་སྐད་ཅེས་སྨྲས་སོ། །ཡང་མས་

བུ་ལ་ཕྱིར་སྨྲས་པ། གཤེན་ལ་ཆོ་འཕྲུལ་མི་སྟོན་པར། །མྱ་ངན་ཁང་པ་ནག་པོ་ནས། །བདུད་རྗེ་ཁྱབ་པ་མི་འབྱུང་ན། །གཤེན་ལ་ཆོ་འཕྲུལ་སྟོན་ཐབས་བསྟན། །གཤེན་རབ་
མི་བོ་མ་ཐུབ་ཀྱང༌། །བསྟན་པ་བཤིག་ཅིང་དམའ་ཐབས་ཡོད། །གནས་པའི་མཁར་ལ་ཆོ་འཕྲུལ་སྟོན། །བདུད་ཀྱི་འཇོར་ཐོགས་མང་པོས་རྐོས། །བར་པོ་སོ་བརྒྱད་རྨེང་ནས་ཤིག །
གཤེན་རབ་བརྟེན་པའི་མཁར་མེད་ན། །མྱ་ངན་གླིང་ནས་འདས་ཏེ་འགྲོ། །བསྟན་པ་ནུབ་པ་དེ་ཡིན་མོད། །ནམ་གྱི་ཕར་ཕྱེད་ཚུར་ཕྱེད་ན། །ཤིན་ཏུ་བཞབས་ནས་མ་བྱས་ན། །
གཤེན་རབ་སྤྲུལ་པས་ཚོར་བར་འོང༌། །བདུད་རྗེ་ཉིད་ཀྱང་བརླག་པ་སྲིད། །ཤིན་ཏུ་བཞབས་པའི་རིགས་ཡིན་ནོ། །དེ་སྐད་ཅེས་མ་ཡིས་བུ་ལ་སྨྲས་སོ། །བདུད་རྗེ་ཁྱབ་པ་ལག་
རིང་དེ། །མྱ་ངན་ཁང་པའི་ནང་ནས་བྱུང༌། །ཉོན་མོངས་བདུད་དམག་མང་པོ་སྒྲུགས། །ཡ་ཀིའི་སྐྲ་ལོ་ཕྱར་ཕྱུར་ནས། །བ་སྤུའི་བུ་ག་ཡན་ཆོད་ཀྱི། །སྤྲུལ་པས་བདུད་དམག་རྐྱ་
རེ་སྤྲུལ། །བདུད་ཀྱི་ཐོ་ཆེན་མཇོར་ཆེན་གཉིས། །བདུད་དམག་ལག་ཏུ་རེ་རེ་བསྐུར། །དམག་ལ་གདམས་ངག་སྨྲས་པའི་མདོ། །བདུད་ཀྱི་དམག་ཚོགས་མང་པོ་ཀུན། །གཤེན་

རབ་མི་བོ་ཉལ་བའི་མཁར། །བར་པོ་སོ་བརྒྱད་རིན་ཆེན་མཁར། །ཐོ་ཆེན་འཇོར་ཆེན་རྣོན་པོ་ཡིས། །རྨེང་ནས་བྲུས་ལ་བསྒྱེལ་ལ་བཏང་། །སྤྲུལ་པ་ཅན་ཅིག་
ཡིན་ཀྱང་ནི། །གཤེན་རབ་རྦུད་ལ་འཆི་ཡང་སྲིད། །རྒྱ་ལ་སྤྲུལ་པའི་མ་ཤི་ཡང༌། །རྟེན་ཅིང་ཆགས་པའི་མཁར་མེད་ན། །གཤེན་རབ་མྱ་ངན་འདས་སྟེ་འགྲོ། །བསྟན་པ་ནུབ་
པ་དེ་ཡིན་ནོ། །དེ་སྐད་བདུད་རྗེས་འཁོར་ལ་བསྟན། །ནམ་གྱི་ཕར་ཕྱེད་ཚུར་ཕྱེད་ན། །བདུད་རྗེ་དམག་དང་ཆས་ནས་ནི། །བར་པོ་སོ་བརྒྱད་རྩ་རུ་ཕྱིན། །བར་པོ་སོ་བརྒྱད་མ་
ཤིགས་པར། །སྟོན་པ་གཤེན་རབ་མི་བོ་ཡི། །ཐུགས་རྗེ་སྤྲུལ་པའི་བྱིན་རླབས་ཀྱིས། །མཁར་གྱི་ནང་ནས་ཆུ་བྱུང་བས། །ཆུ་བོ་རྒྱུན་གྱི་རྦ་དྲག་གིས། །བདུད་ཀྱི་དམག་ཚོགས་
གཡུལ་བཟློག་ནས། །བདུད་ཁམས་རྦ་ལ་དེ་གཡེངས་ཙམ། །གཤེན་མཁར་བར་པོ་སོ་བརྒྱད་དེ། །རྨེང་ནས་རྐོ་བ་མ་གྲུབ་ཀྱི། །ཞེ་སྡང་བདུད་ཀྱི་དམག་ཚོགས་ཀྱིས། །རྨེང་ལ་
རེག་ཀྱང་མ་ནུས་སོ། །བདུད་རྗེ་ཁྱབ་པ་ལག་རིང་དེ། །ཤིན་ཏུ་ཡི་མུག་ག་ཆད་དེ། །བདུད་ཡུལ་མུན་པའི་གླིང་དུ་ཕྱིན། །མྱ་ངན་ཁང་པའི་ནང་དུ་ཞུགས། །ཡུགས་ཀྱི་ཞབ་མ་ཐོད་

དུ་བཅིངས། །རེ་བ་ནག་པོའི་ཀོ་ཅོག་གོན། །གཤེན་གྱི་བསྟན་པ་མ་ནུབ་པས། །མྱ་ངན་གདུངས་ནས་བྱེད་ཅིང་འདུག །ཡང་བདུད་ཀྱི་མ་སྲིང་མང་པོ་འདུས། །མ་ཡིས་བུ་ལ་
སྨྲས་པའི་མདོ། །བདུད་རྗེ་ཁྱབ་པ་ལག་རིང་ལགས། །མྱ་ངན་ཁང་པའི་ནང་ནས་བྱུང༌། །སྡུག་པའི་མྱ་ངན་ཆས་རྣམས་བོར། །གཤེན་རབ་མི་བོ་མ་ཐུབ་པར། །མྱ་
ངན་རྒྱུན་དུ་མ་བྱེད་དང༌། །འཕམ་རྒྱལ་བྱ་བ་ཀུན་ལ་འབྱུང༌། །ལྕགས་མཁར་སྒོ་བརྒྱའི་ནང་དུ་འདོང༌། །བདུད་ཀྱི་ནང་འཁོར་འབུམ་སྡེ་གསུམ། །འབུམ་སྡེ་གཅིག་གིས་ནང་ནས་
ཚོལ། །འབུམ་སྡེ་གཅིག་གིས་བར་དུ་བཤའ། །འབུམ་སྡེ་གཅིག་གིས་ནང་དུ་འདྲེན། །གཤེན་རབ་མི་བོ་མ་ཐུབ་པས། །བདུད་ཀྱི་ཆུ་བཞི་སྐམས་སྙམ་པས། །བདུད་ཀྱི་ཆུ་
བཞི་མ་སྐམས་པར། །ད་རུང་སྐྱེ་འཁོར་བྱེད་པ་མང༌། །བདུད་ཀྱི་འཁོར་པ་འབུམ་སྡེ་གསུམ། །གསོད་བཤའ་ཟ་དང་གསུམ་པོ་ལ། །སྔ་མ་བས་ཀྱང་ཉུང་རྒྱུ་མེད། །བདུད་རྗེ་
ཁྱབ་པ་ཡར་བཞེངས་ལ། །མྱ་ངན་མ་མཛད་སེམས་བསྐྱེད་དང༌། །འཁྲུག་པ་འཕམ་རྒྱལ་རིམ་གྱིས་འོང༌། །གཤེན་རབ་འཕམ་ནས་ཐུབ་ཀྱང་སྲིད། །ད་རུང་ཆོ་འཕྲུལ་

བསྟན་ཐབས་ཡོད། །མ་ཡིས་བུ་ལ་དེ་སྐད་སྨྲས། །བདུད་རྗེ་ཁྱབ་པ་ལག་རིང་གིས། མ་ལ་ཕྱིར་ལ་ལན་བཏབ་པ། །འཇིག་རྟེན་ཁམས་ཀྱི་སེམས་ཅན་ལ། །འོ་
སྐོལ་བདུད་ལས་ཁ་དྲག་མེད། །འོ་སྐོལ་བདུད་ཀྱི་ནང་རིགས་ལ། །ཁྱབ་པ་ང་ལ་དབང་ཆེ་མེད། །བདུད་རྗེ་ཁྱབ་པ་ལག་རིང་ངས། །སེམས་ཅན་ཡོ་ལ་དབང་བསྒྱུར་ན། །དུས་ལ་རྒྱུག་
ལྡོག་འདི་ལྟར་བྱུང༌། །ང་ཡི་གོང་ན་དབང་ཆེ་བ། །རྫུན་ཚིག་མཁན་གྱི་གཤེན་རབ་དེས། །སེམས་ཅན་དབང་དུ་ཀུན་ཀ་བསྡུས། །ང་ལ་དབང་རྒྱུ་ཅི་ཡང་མེད། །སྤྲུལ་པ་ཅི་བྱས་ཡོ་
ག་རྡུགས། །གཤེན་རབ་འདི་ལས་དགྲར་གནད་པ། །ད་ལྟ་ང་ལ་གང་ཡང་མེད། མྱ་ངན་ཅི་སྟེ་མི་བགྱིད་ལགས། །སྡུག་པའི་མྱ་ངན་ཁང་པ་ནས། །ད་ལྟ་ངན་བུ་མི་འབྱུང་ངོ༌། །འདི་ཡི་
ཐུབ་ཐབས་མ་ལ་ཇི་ལྟར་མངའ། །ཆོ་འཕྲུལ་འོས་པས་སྐྱོན་ཅན་དེ་མི་ཐུབ། ཆོ་འཕྲུལ་བསྟན་ཐབས་མངའ་ཡིས་གསུངས་པ་མ་ལ་ཇི་ལྟར་མངའ། །བདག་མྱ་ངན་ཁང་
པ་ནང་ནས་བྱུང་ནས་གཤེན་དང་འཐབ་ཏུ་འགྲོ། །གཤེན་རབ་མ་ཐུབ་བར་དུ་ང་མི་འབྱུང་ངོ་། །དེ་སྐད་ཅེས་བདུད་ཁྱབ་པ་ལག་རིང་གིས། །མ་སྲིན་ཐུན་དང་མ་མོ་ལ་སྨྲས་སོ། །

དེ་ལ་མ་ཡིས་ཕྱིར་སྨྲས་པ། །གཤེན་ལ་ཆོ་འཕྲུལ་མི་སྟོན་པར། །མྱ་ངན་ཁང་པ་ནག་པོ་ནས། །བདུད་རྗེ་ཁྱབ་པ་མི་འབྱུང་ན། །གཤེན་ལ་ཆོ་འཕྲུལ་བསྟན་ཐབས་ཡོད། །
གཤེན་རབ་མི་བོ་མ་ཐུབ་ན། །བསྟན་པ་བཤིག་ཅིང་དམའ་ཐབས་ཡོད། །བདུད་རྗེ་ཁྱབ་པ་ལག་རིང་ལགས། ཆོ་འཕྲུལ་སྣ་རེ་རྡུགས་ཙམ་ན། །ཡི་མུག་བྱས་ཀྱིན་མྱ་
ངན་བྱེད། །སྡུག་པའི་ཁང་པ་ནག་པོར་འཇུག །དེ་ཡིས་གཤེན་རབ་ག་ན་ཐུབ། །སྣ་རེ་རྡུགས་ཀྱང་སྣ་རེས་རྒོལ། །གཤེན་རབ་འཐབ་ཟླ་བྱེད་པ་ལ། །སྙིང་སྡོས་རྔན་སྲན་ཆེ་ཁར་
འོང༌། །གཤེན་ལ་ཆོ་འཕྲུལ་གྲངས་མེད་སྟོན། །བུ་དང་ཆུང་མ་བུ་མོ་དང༌། །ནོར་དང་སློབ་བུ་ཚུན་ཆད་ལ། །ཆོ་འཕྲུལ་ཚུགས་ཚད་ཡོ་ལ་སྟོན། །ཅིས་ཀྱང་ཡོ་ཡིས་མ་ཚུགས་
ན། །ནག་པོ་བདུད་ཀྱི་བསྟན་པ་འདི། །ཅིས་ཀྱང་ནུབ་ཏུ་ཐབ་པ་ཡིན། །གཤེན་རབ་མི་བོའི་བསྟན་པ་འདི། །ཅིས་ཀྱང་དར་དུ་ཐོ་བ་ཡིན། །སེམས་ལ་འགྱོད་པ་ཡེ་ནས་མེད། །
རང་ཅག་བདུད་ཀྱི་སྡེ་རྣམས་ཀྱང༌། །གཤེན་རབ་འཁོར་པ་བྱས་ལ་འདོང༌། །དེ་སྐད་མ་ཡིས་བུ་ལ་བསྟན། །བདུད་རྗེ་ཁྱབ་པ་ལག་རིང་ཡང༌། །མ་ངག་བུ་ལ་བསྟན་པ་ལ། །ཤིན་ཏུ་

བདེན་པའི་སེམས་སྐྱེས་ནས། །མྱ་ངན་ཁང་པའི་ནང་ནས་བྱུང༌། །ཞེ་སྡང་གདུག་པའི་སེམས་བཞག་ན། །སྟོན་པ་གཤེན་རབ་མི་བོ་ལ། །ཆོ་འཕྲུལ་ཚུགས་
ཚད་སྟོན་དུ་སོང༌། །དེའི་ཚེ་དེའི་དུས་ན། སྟོན་པ་གཤེན་རབ་མི་བོ་ནི། །དགའ་ལྡན་ལྷ་ཡི་ཕོ་བྲང་ན། །སྐོས་མཁན་ཕྱ་ཡི་སྐུ་འཚོར་སྤྲུལ་པས་གཤེགས། །གཤེན་རབ་ཀྱི་སྲས་
གཏོ་བུ་འབུམ་སངས། །གནས་མཆོག་དམ་པ་འོལ་མོ་ལུང་རིང་གི། །གཡུང་དྲུང་དགུ་བརྩེགས་རི་ཡི་རྩ་བ་ན། །དད་པ་ཅན་གྱི་སློབ་བུ་འཁོར་པ་ལ། །སྲིད་པ་རྒྱུད་ཀྱི་གཡུང་དྲུང་
བོན་སྟོན་ན། །མཚན་དང་དཔེ་བྱད་ལྡན་པའི་ཁྱེའུ་ཆུང་བརྒྱ། །བསྐོར་བ་བྱེད་ཅིང་ལྷ་ཕྱག་འཚལ་དུ་བྱུང༌། །བྱས་པའི་རྟིང་ལ་འདི་སྐད་ཚིག་བཤད་སྨྲས། །གཤེན་རབ་སྲས་སུ་གྱུར་པའི་
གཏོ་བུ་འབུམ་སངས་ལགས། །བདག་ཅག་རྣམས་ནི་ལྷ་ཕྲུག་ཀླུ་ཕྲུག་བརྒྱ། །དད་པ་བོན་ལ་སྐྱེས་ནས་ད་ལྟ་སྤྱན་སྔར་མཆིས། །རྒྱུ་འབྲས་བདེན་པའི་བོན་ཅིག་ཁྱེད་ཀྱིས་
བསྟན་དུ་གསོལ། །དེ་སྐད་ཅེས་སྨྲས་ནས་མདུན་དུ་པུས་མོ་བཙུགས་སོ། །དེ་ལ་གཏོ་བུས་བཀའ་སྩལ་པ། །དད་པ་སྐྱེས་པའི་ལྷ་ཕྲུག་ཀླུ་ཕྲུག་བརྒྱ། གཡུང་དྲུང་བོན་ལ་མོས་པ་

སྐྱེས་ནས་ཞུ་བ་ཤིན་ཏུ་ལེགས། །ལུས་ཀྱང་ཐུད་ལ་ཡན་ལག་བསྐུམས། །པུས་མོ་ཚུགས་ལ་ཐལ་མོ་སྦྱོར། །དབང་པོ་མ་ཡེངས་བརྟན་པར་ཉོན། །ཅི་འདོད་སེམས་ཀྱི་དཀྱིལ་
དུ་བཤད། གཏོ་བུ་འབུམ་སངས་ཀྱིས་དེ་སྐད་ཅེས་བཀའ་སྩལ་པས། བདུད་ཀྱི་བསླུ་བ་རྣམས་ཀྱིས་ཕྱིར་སྨྲས་པ། གཏོ་བུ་ལགས་བདག་ཅག་བོན་ལ་འཚལ་ཕྱོགས་མཆིས། 
ད་ལྟ་དུས་ཀྱི་ཐ་མར་གྱུར། བྱམས་པས་སེམས་ཅན་སངས་མི་རྒྱ། ཞེ་སྡང་མེ་ལྟར་འབར་བའི་བོན་ཞིག་བདག་ཅག་རྣམས་ལ་ཞུ། དེ་སྐད་ཅེས་སྨྲས་པས། དེ་ལ་གཏོ་བུའི་
བཀའ་སྩལ་པ། །དད་པ་སྐྱེས་པའི་ཁྱེའུ་ཆུང་བརྒྱ། །ཕྱིན་ཅི་ལོག་ཏུ་བློ་ལོག་ཨང༌། །ཞེ་སྡང་ཅན་ནི་དམྱལ་བའི་གནས་སུ་སྐྱེ། གལ་ཏེ་མིར་སྐྱེས་ན་ཡང་ཤན་པར་འགྱུར། དེ་
ཚེ་ལས་ཀྱི་རྒྱུ་བསགས་དམྱལ་བའི་གནས་སུ་སྐྱེ། དེ་ནི་ལོག་པ་ཡིན་པས་བཤད་དུ་མི་རུང་ངོ༌། །དེ་སྐད་ཅེས་གཏོ་བུ་འབུམ་སངས་ཀྱིས་གསུངས་སོ། །ཡང་བདུད་ཀྱི་བསླུ་བ་རྣམས་
ཀྱིས་ཕྱིར་སྨྲས་པ། གཏོ་བུ་ལགས་བདག་ཅག་བོན་ལ་འཚལ་ཕྱོགས་མཆིས། །ད་ལྟ་དུས་ཀྱི་ཐ་མར་གྱུར། །སྦྱིན་པ་བཀྱེ་རུ་ཡོ་བྱེད་ཆུང༌། །འདོད་ཆགས་ཆུ་ལྟར་འཁོལ་བ་ཡི། །

བོན་ཅིག་བདག་ཅག་རྣམས་ལ་ཤོད། །དེ་སྐད་ཅེས་སྨྲས་སོ། །དེ་ལ་ཡང་གཏོ་བུ་འབུམ་སངས་ཀྱིས་བཀའ་སྩལ་པ། དད་པ་སྐྱེས་པའི་ཁྱེའུ་ཆུང་རྣམས། ཕྱིན་
ཅི་ལོག་ཏུ་བློ་ལོག་ཨང༌། འདོད་ཆགས་ཅན་ནི་ཡིད་བཏགས་གནས་སུ་སྐྱེ། གལ་ཏེ་མིར་སྐྱེས་ན་ཡང་དེ་ཚེ་དབུལ་བར་འགྱུར། དེ་ཚེ་ལས་ཀྱི་རྒྱུ་བསགས་ཡིད་བཏགས་
གནས་སུ་སྐྱེ། དེ་ནི་ལོག་པ་ཡིན་པས་བཤད་དུ་མི་རུང་ངོ༌། །དེ་སྐད་ཅེས་གཏོ་བུས་གསུངས་སོ། །ཡང་བདུད་ཀྱི་བསླུ་བ་རྣམས་ཀྱིས་ཕྱིར་སྨྲས་པ། གཏོ་བུ་ལགས་བདག་ཅག་
བོན་ལ་འཚལ་ཕྱོགས་མཆིས། །ད་ལྟ་དུས་ཀྱི་ཐ་མར་གྱུར། ཡེ་ཤེས་བསྐྱེད་པས་ཉན་པ་ཉུང༌། གཏི་མུག་ར་ཆོད་བྱེད་པ་ཡི། བོན་ཞིག་བདག་ཅག་རྣམས་ལ་ཤོད། 
དེ་སྐད་ཅེས་སྨྲས་པས། དེ་ལ་ཡང་གཏོ་བུ་འབུམ་སངས་ཀྱིས་བཀའ་སྩལ་པ། དད་པ་སྐྱེས་པའི་ཁྱེའུ་ཆུང་རྣམས། །ཕྱིན་ཅི་ལོག་ཏུ་བློ་ལོག་ཨང༌། །གཏི་མུག་ཅན་
ནི་བྱོལ་སོང་གནས་སུ་སྐྱེ། །གལ་ཏེ་མིར་སྐྱེས་ན་ཡང་། གླེན་ལ་དིག་པར་འགྱུར། །དེ་ཚེ་ལས་ཀྱི་རྒྱུ་བསགས་བྱོལ་སོང་གནས་སུ་སྐྱེ། །དེ་ནི་ལོག་པ་ཡིན་པས་བཤད་དུ་

མི་རུང་ངོ༌། །དེ་སྐད་ཅེས་གཏོ་བུ་འབུམ་སངས་ཀྱིས་གསུངས་པས། །ཡང་བདུད་ཀྱི་སླུ་བ་རྣམས་ཀྱིས་ཕྱིར་སྨྲས་པ། གཏོ་བུ་ལགས། །བདག་ཅག་བོན་ལ་འཚལ་ཕྱོགས་མཆིས། །
ད་ལྟ་དུས་ཀྱི་ཐ་མར་གྱུར། །ཡངས་པ་བསྐྱེད་དུ་དོག་པ་མང༌། །འཕྲ་དོག་ས་ལྟར་སྐྱེས་པ་ཡི། །བོན་ཞིག་བདག་ཅག་རྣམས་ལ་ཤོད། དེ་སྐད་ཅེས་སྨྲས་པས། །ཡང་གཏོ་བུ་
འབུམ་སངས་ཀྱིས་བཀའ་སྩལ་པ། །དད་པ་སྐྱེས་པའི་ཁྱེའུ་ཆུང་རྣམས། །ཕྱིན་ཅི་ལོག་ཏུ་བློ་ལོག་ཨང༌། །ཕྲག་དོག་ཅན་ནི་མཐའ་འཁོབ་མི་རུ་སྐྱེ། གལ་ཏེ་དབུས་སུ་
སྐྱེས་ནས་དམག་དཔོན་དར་ཐོགས་བྱེད། དེ་ཚེ་ལས་ཀྱི་རྒྱུ་བསགས་མཐའ་འཁོབ་སྲིན་པོའི་རིགས་སུ་སྐྱེ། དེ་ནི་ལོག་པ་ཡིན་པས་བཤད་དུ་མི་རུང་ངོ༌། །དེ་སྐད་ཅེས་གཏོ་
བུ་འབུམ་སངས་ཀྱིས་གསུངས་པས། དེ་ལ་ཡང་བདུད་ཀྱི་སླུ་བ་རྣམས་ཀྱིས་སླར་སྨྲས་པ། གཏོ་བུ་ལགས། །བདག་ཅག་བོན་ལ་འཚལ་ཕྱོགས་མཆིས། །ད་ལྟ་དུས་ཀྱི་ཐ་མར་གྱུར། །
ཞི་བས་སེམས་ཅན་འདུལ་བ་ཉུང༌། །ང་རྒྱལ་རླུང་ལྟར་འཚུབ་པ་ཡི། །བོན་ཞིག་བདག་ཅག་རྣམས་ཤོད། དེ་སྐད་ཅེས་སྨྲས་པས། དེ་ལ་ཡང་གཏོ་བུ་འབུམ་སངས་ཀྱིས་

བཀའ་སྩལ་པ། །དད་པ་སྐྱེས་པའི་ཁྱེའུ་ཆུང་རྣམས། །ཕྱིན་ཅི་ལོག་ཏུ་བློ་ལོག་ཨང༌། །ང་རྒྱལ་ཅན་ནི་ལྷ་མིན་གནས་སུ་སྐྱེ། །གལ་ཏེ་མིར་སྐྱེས་ན་
ཡང་དམག་མི་མཚོན་ཐོགས་བྱེད། །དེ་ཚེ་ལས་ཀྱི་རྒྱུ་བསགས་ལྷ་མིན་གནས་སུ་སྐྱེ། དེ་ནི་ལོག་པ་ཡིན་པས་བཤད་དུ་མི་རུང་ངོ༌། །དེ་སྐད་ཅེས་གཏོ་བུ་འབུམ་སངས་ཀྱིས་
གསུངས་པས། །ཡང་བདུད་ཀྱི་སླུ་བ་རྣམས་ཀྱིས་ཕྱིར་སྨྲས་པ། གཏོ་བུ་ལགས། །བདག་ཅག་བོན་ལ་འཚལ་ཕྱོགས་མཆིས། །ད་ལྟ་དུས་ཀྱི་ཐ་མར་གྱུར། །ངེས་པའི་ལུང་གིས་
སངས་མི་རྒྱས། །གོལ་བའི་ལུང་གིས་བསྒོམས་ན་རྒྱ། །ཆད་པར་ལྟ་བའི་སྒོམ་པ་ཞིག །བདག་ཅག་རྣམས་ལ་བཤད་དུ་གསོལ། །དེ་སྐད་ཅེས་སྨྲས་པས། དེ་ལ་ཡང་
གཏོ་བུ་འབུམ་སངས་ཀྱིས་བཀའ་སྩལ་པ། དད་པ་སྐྱེས་པའི་ཁྱེའུ་ཆུང་རྣམས། ཕྱིན་ཅི་ལོག་ཏུ་བློ་ལོག་ཨང༌། །ལོག་པའི་ལུང་ལ་བསྒོམས་པ་ན། །ཚེ་རིང་པོ་
ཡི་ལྷ་རུ་སྐྱེ། །གལ་ཏེ་མི་རུ་སྐྱེས་ཀྱང་དགེ་མེད་སྤྲང་པོར་སྐྱེ། །དེ་ཚེ་ལས་ཀྱི་རྒྱུ་བསགས་ཚེ་རིང་ལྷ་རུ་སྐྱེ། །དེ་ནི་ལོག་པ་ཡིན་པས་བཤད་དུ་མི་རུང་ངོ༌། །དེ་སྐད་ཅེས་གཏོ་

བུ་འབུམ་སངས་ཀྱིས་གསུངས་པས། ཡང་བདུད་ཀྱི་བསླུ་བ་རྣམས་ཀྱིས་ཕྱིར་སྨྲས་པ། །འོ་སྐོལ་དཔོན་སློབ་ལུང་མི་མཐུན། །གཏོ་བུས་གསུངས་པའི་བོན་རྣམས་དེ་མ་ཡིན་པའི་ལུང་
དུ་འདུག །དེ་ལ་བདག་ཅག་དབྱར་མི་ལེན། ཟེར་ནས་ནམ་མཁའ་ལ་འཕུར་ནས་སོང་ངོ༌། །དེའི་ཚེ་དེའི་དུས་ན། གནས་མཆོག་དམ་པ་འོལ་མོ་ལུང་རིང་གི། སེམས་
ཅན་གསོས་སུ་གྱུར་པའི་བདུད་རྩི་སྨན་གྱི་ནགས་ཚལ་ན། འགྲོ་བ་སེམས་ཅན་རྣམས་ལ་ཕན་འདོགས་དོན་ཆེན་དུ། སྟོན་པའི་སྲས་སུ་གྱུར་པའི་དཔྱད་བུ་ཁྲི་ཤེས་དེས། ནད་
ཀྱིས་བར་དུ་གཅོད་པའི་སེམས་ཅན་མང་པོ་ལ། དཔྱད་ཀྱི་བྱེ་བྲག་ཁྲི་སྡེས་ནད་རྣམས་འཆོས། ཕྱི་རབས་དོན་དུ་ཤེས་རབ་ཅན་རྣམས་ལ། བདུད་རྩི་སྒྲུབ་པ་དཔྱད་ཀྱི་འདོད་
དགུ་འཆད། དེའི་གྲལ་དུ་མཚན་དང་ལྡན་པའི་ཁྱེའུ་ཆུང་བཅུ། །ཕྱོགས་བཞི་མཚམས་བརྒྱད་སྟེང་འོག་བཅུ་ནས་བབས། དཔྱད་བུའི་སྤྱན་སྔར་པུས་བཙུགས་ཐལ་
སྦྱར་ནས། ཞུས་པའི་དོན་ཆེད་ཁ་ནས་སྨྲས་པའི་མདོ། །གཤེན་རབ་སྲས་སུ་གྱུར་པའི་དཔྱད་བུ་ཁྲི་ཤེས་ལགས། །བདག་ཅག་རྣམས་ནི་ཕྱོགས་བཞི་མཚམས་བཞི་སྟེང་

འོག་གཉིས་ཏེ་བཅུའི་སྟོན་པ་ཐམས་ཅད་ཀྱིས། དཔྱད་བུ་ཁྱེད་ཀྱིས་སྤྱན་སྔར་བརྫངས་ནས་མཆིས་པ་ལགས། །སྟོན་པ་དེ་རྣམས་བཀའ་ནས་འདི་སྐད་གསུངས། །
དཔྱད་བུ་ཁྲི་ཤེས་ངེད་ཀྱི་ངག་འདི་གསོན། །སེམས་ཅན་ནད་ཀྱིས་བར་དུ་བཅད་ནས་འཆི་བ་ལ། །འཚོ་བའི་སྨན་གྱི་སྦྱོར་སྡེབ་མང་པོ་ཡིས། །འཆི་བའི་ནད་རྣམས་བཏུལ་ནས་མ་
གསོ་ཅིག །ད་ནི་དུས་ལ་རྒྱུག་ལྡོག་འོང་དུས་ཡིན། །སེམས་ཅན་གསོས་ནས་གྲངས་མང་འཕེལ་བ་ན། གཏོ་དཔྱད་བསྟན་པ་མྱུར་དུ་ནུབ་སྟེ་འོང༌། །བརྒྱ་གསོས་པས་
ནི་གཅིག་བསད་བསོད་ནམས་ཆེ། །དཔྱད་ཀྱི་སྨན་སྡེབ་ཤོལ་ལ་དུག་གི་སྦྱོར་སྡེབ་ཀྱིས། །དཔྱད་བུ་ཐུགས་ལ་དགོངས་ལ་སྟོན་པའི་བཀའ་མ་བཅག དེ་སྐད་ཅེས་བདུད་
ཀྱི་སླུ་བ་རྣམས་ཀྱིས་སྨྲས་པས། དཔྱད་བུ་ཁྲི་ཤེས་ཀྱིས་ཕྱིར་ལ་ལན་གསུངས་པ། །ཁྱེའུ་ཆུང་རྣམ་པ་ཚུར་གསོན་དང༌། །ཕེ་ཤ་ཨེ་མ་ངོ་མཚར་ཆེ། །ཕྱོགས་བཅུའི་འཇིག་རྟེན་སྟོན་པ་རྣམས། །སྐྱེ་འགྲོའི་སེམས་ཅན་ཐམས་ཅད་ལ། །བུ་གཅིག་མ་ལྟར་དགོངས་པ་ལ། །ཁྱེའུ་ཆུང་ཁྱོད་རྣམས་ཕོ་ཉར་བཏང༌། །དཔྱད་ཀྱིས་གསོ་བའི་སྦྱོར་བ་ཤོལ། །དུག་གིས་
གསོད་པའི་སྦྱོར་བ་གྱིས། །ཕྱོགས་བཅུ་སྟོན་པ་ཐུགས་འཁྲུལ་ལམ། །དེ་སྐད་གསུང་རྒྱུ་ཅི་ལ་ལགས། །ཁམས་གསུམ་སེམས་ཅན་ཐམས་ཅད་ལ། །བར་ཆད་སྡུག་

བསྔལ་རྣམ་གཉིས་ཡོད། །བགེགས་ཀྱི་བར་དུ་གཅོད་པ་དང༌། །ནད་ཀྱིས་བར་དུ་གཅོད་པ་དང་། །བར་ཆད་འདི་ལྟར་གཉིས་ཀྱིས་སུ། །སེམས་ཅན་ཐམས་ཅད་ཀུན་སྦྱོར་ན། །
སེམས་ཅན་ཐམས་ཅད་ཀུན་སྡུག་ན། །སེམས་ཅན་ཐམས་ཅད་ཀུན་དམྱལ་ན། །སེམས་ཅན་བར་ཆད་བཟློག་པའི་ཕྱིར། །སྟོན་པ་གཤེན་རབ་ཐུགས་རྗེ་ཡིས། །ཐབས་
དང་ཤེས་རབ་སྦྱར་བས་སུ། བདག་ཅག་སྤུན་གཉིས་སྤྲུལ་པ་མཛད། །ལས་ཀྱི་རྣམ་པར་སྨིན་པ་ནི། །ཟློག་པར་སྟོན་པས་ཀྱང་མ་གསུངས། །འཕྲལ་གྱི་རྐྱེན་དབང་བར་
ཆད་ནི། །ཐབས་དང་ཤེས་རབ་སྦྱར་ནས་སུ། །བདག་ཅག་སྤུན་གཉིས་ཀྱིས་བཟློག་ན། །ཕྱོགས་བཅུའི་སྟོན་པའི་བཀའ་རེ་འཁྲུལ། །ཕྱོགས་བཅུ་སྟོན་པའི་ལུང་རེ་
ལོག །གཞན་ཉམས་བྱ་བ་བདག་ལ་ལོངས། །སེམས་ཅན་རྣམས་ལ་དུག་ཕན་ན། །ཁྱེའུ་ཆུང་ཁྱོད་ཀྱང་སེམས་ཅན་ཡིན། །ང་སྨན་ལ་མཁས་ན་དུག་ལ་མཁས། །འཚོ་
བར་བྱེད་པའི་སྨན་ཤོལ་ན། །འཆི་བར་བྱེད་པའི་དུག་སྦྱར་གྱིས། །ཁྱེའུ་ཆུང་ཁྱེད་རྣམས་དུག་ལ་འཐུང༌། དེ་སྐད་ཅེས་དཔྱད་བུ་ཁྲི་ཤེས་ཀྱིས་གསུངས་པས། བདུད་ཀྱི་སླུ་བ་རྣམས་

མཚང་ལ་ཕོག་ནས། ཤགས་མེད་པ་རུ་ཕྱོད་ཀྱིས་བྲོས་ཏེ་སོང་ངོ༌། །དེར་བདུད་རྗེ་ཁྱབ་པ་ལག་རིང་དེ། །སྟོན་པ་གཤེན་རབ་མི་བོ་ཡི། །གཏོ་བུ་དཔྱད་བུ་ཤེས་རིགས་ཅན། །
སྐྱེས་པ་བྱ་བ་ལྷ་ཡི་རིགས། །དེ་ལ་སླུས་པས་མ་སླུས་སོ། །བདུད་ཀྱང་ཡི་མུག་ག་ཆད་དེ། །ཆོ་འཕྲུལ་བསྐྱར་ནས་སྟོན་དུ་སོང༌། །དེའི་ཚེ་དེའི་དུས་ན། །སྟོན་པ་གཤེན་རབ་མི་
བོ་ཡིས། །སེམས་ཅན་རྣམས་ཀྱི་དོན་ཆེད་དུ། །ཁབ་ཏུ་བཞེས་པའི་བཙུན་མོ་ལ། །བདུད་ཀྱི་ཆོ་འཕྲུལ་བསྟན་པ་ནི། །བཙུན་མོ་ཧོས་ཟ་རྒྱལ་མེད་དང༌། །བཙུན་མོ་དཔོ་ཟ་ཐང་མོ་
གཉིས། །གནས་མཆོག་འོལ་མོ་ལུང་རིང་གི། །མེ་ཏོག་གླིང་ལ་སྐུ་འཆག་ན། །མི་བཟང་རྟ་རུ་བཟང་བ་ཡི། །རྟ་པ་རྐྱ་བདུན་མདུན་དུ་བྱོན། །རྟ་པ་རྐྱ་བདུན་པོ་དེ་ཡིས། །བཙུན་
མོ་གཉིས་ལ་སྨྲས་པའི་མདོ། །གནས་མཆོག་དམ་པའི་ཡུལ་འདི་ལ། །ཁྱད་པར་ཅན་གྱི་བཙུན་མོ་ཁྱེད། །བསོད་ནམས་ཅན་གྱི་བརྟེན་པའི་ས། །གང་གི་བཙུན་མོ་དམ་
པ་ལགས། །དེ་སྐད་ཅེས་བདུད་ཀྱི་སླུ་པོས་སྨྲས་པ། དེ་ལ་ཧོས་དང་བ་ཡིད་རིང་གི་བུ་མོ་ཧོས་ཟ་རྒྱལ་མེད་དང༌། །དཔོ་འབར་བའི་སྒྲོན་མེ་ཅན་གྱི་བུ་མོ་དཔོ་ཟ་ཐང་མོ་གཉིས་

ཀྱིས་ཕྱིར་ལ་ལན་བཏབ་པ། །རྟ་པ་རྐྱ་བདུན་ཤེད་མ་རྫོགས། །མཐོང་ཡུལ་ཆུང་ངམ་གསན་ཁུངས་ཞན། །བརྫུན་བག་བྱེད་དམ་ཉམས་སོད་ཡིན། །ཡུལ་ནི་འོལ་མོ་ལུང་
རིང་ཡིན། །མཁར་ནི་བར་པོ་སོ་བརྒྱད་ཡིན། །གསས་མཁར་ཤམ་པོ་ལྷ་རྩེ་ཡིན། །ཡུལ་རྗེ་སྟོན་པ་གཤེན་རབ་ཡིན། །བདག་ཅག་གཤེན་རབ་བཙུན་མོ་ཡིན། །མི་
ཆུང་གང་ན་ཉལ་ཉལ་བ། །རྟ་ཆུང་གང་ན་འགྲོ་འགྲོ་བ། །ཁྱོད་གང་རིགས་གར་ཆས་གར་ན་དོན། དེ་སྐད་ཅེས་བཙུན་མོས་གསུངས་པས། །བདུད་ཀྱི་ཆོ་འཕྲུལ་གྱིས་ཕྱིར་སྨྲས་པ། །
མཛེས་པའི་བཙུན་མོ་ཅི་མི་གསུང༌། །ཕྱི་ཡུལ་བཟང་ལ་ནང་སྒོ་ངན། །མཐོང་ཡུལ་ཤེས་རྒྱ་ཆུང་བར་ངེས། །ངེད་མི་ཆུང་མ་ཡིན་མི་ཆེན་ཡིན། །མི་ནི་ཚངས་པ་ལྷ་ཡི་བུ། །
རྟ་ཆུང་མ་ཡིན་རྟ་ཆེན་ཡིན། རྟ་ན་གཅོད་ལྡན་ཁྱུང་གི་གཤོག །ད་ལྟ་ཀླུ་ཡུལ་སིང་བྲང་ན། །ཀླུ་རྗེ་གཙུག་ན་རིན་ཆེན་ལ། །མཛེས་པའི་བུ་མོ་སྤུན་བདུན་ཡོད། །དེ་
ལ་རོལ་རྩེད་བྱེད་དུ་འགྲོ། །ངེད་དང་སུ་ཞིག་ཡིན་ནམ་སེམས། །ཕེ་ཤ་ཨེ་མ་ངོ་མཚར་ཆེ། །གཤེན་རབ་མི་བོ་བྱ་བ་དེ། །མི་ངན་ཕལ་པོ་ཆེ་ཞིག་ཨང༌། །ཡུལ་བུ་ཆུང་

ཡང་བཟང་རབ་གཅིག །བཙུན་མོ་གཉིས་ཀྱང་མཛེས་རབ་གཉིས། །ཁོང་བདག་མེད་པའི་བར་སྐབས་འདིར། །ཡུལ་བུ་ཆུང་ཡང་ངེད་ཀྱིས་འཕྲོག །མཁར་བུ་ཆུང་
ཡང་ངེད་ལ་ཕུལ། །བཙུན་མོ་གཉིས་ཀྱང་ངེད་ཀྱིས་ལེན། །གྲོགས་སུ་ཚངས་པ་ལྷ་རིགས་ངེད་རེ་བཟང༌། །གཤེན་རབ་ངན་པ་བོར་ལ་ཐོང་། དེ་སྐད་ཅེས་བདུད་ཀྱི་སླུས་པས་སྨྲས་སོ། །
བཙུན་མོ་གཉིས་ཀྱིས་སླར་ལན་བཏབ་པ། །སེམས་ཅན་ཉོན་མོངས་ཚིག་གི་ཁྱད་སྨྲ་ཅིག །ཁྱུང་ཆེན་ནམ་འཕངས་གཅོད་པས་གཤོག་པའི་རྩལ་མཐོང་ན། །བྱེ་ཆུང་ཤིང་
ཁ་ཡན་པའི་འདབ་མ་སྙིང་རེ་རྗེ། །གངས་རི་ཁ་ནས་མཆོངས་པའི་སེང་གེའི་རྩལ་མཐོང་ན། །བྱེ་རིའི་གསེབ་ན་རྒྱུག་པའི་ཝ་སྐྱ་སྙིང་རེ་རྗེ། །རྒྱ་མཚོའི་གཏིང་ན་རྒྱུག་པའི་ཀླུ་
གླང་ཤུགས་མཐོང་ན། །རྐོ་ཆུའི་ནང་ན་ཉལ་བའི་སྦལ་ལྕོང་སྙིང་རེ་རྗེ། །སྟོབས་ཆེན་གྱད་ཀྱིས་འདེགས་བའི་རྩལ་མཐོང་ན། །བྱིས་པ་སོར་རྡོ་འཕེན་པ་ཉོན་མོངས་སྙིང་རེ་རྗེ། །
དམ་པའི་མཆོག་ཏུ་གྱུར་པའི་སྟོན་པ་གཤེན་རབ་ཀྱི། །སྐུ་ལུས་གཟི་བརྗིད་དཔེ་བྱད་མཚན་མཐོང་ན། །འཁྱལ་ཚིག་སྨྲ་བའི་རྟ་པ་རྐྱ་བདུན་ཉོན་མོངས་སྙིང་རེ་རྗེ། །སྟོན་པའི་སྐུ་

ལ་སྨོད་པ་གཏོང་བ་འདི། །ཁ་ལག་གཉིས་ཀྱིས་ཐུབ་པའི་ལུགས་ཅི་ཡོད། །དེ་སྐད་ཅེས་བཙུན་མོ་གཉིས་ཀྱིས་གསུངས་པས། །རྟ་པ་རྣམས་ཀྱང་ལན་མ་ཐེབས་པར་རྒྱུགས་ཏེ་སོང་
ངོ་། །དེའི་ཚེ་དེའི་དུས་ན། བདུད་རྗེ་ཁྱབ་པ་ལག་རིང་དེ། སྟོན་པ་གཤེན་རབ་བཙུན་མོ་ནི། བདེར་གཤེགས་སྤྲུལ་པ་འགྲོ་དོན་ཐུགས་རྗེ་ཟིན་པས་སུ། བདུད་ཀྱིས་བསླུས་པས་
མ་སླུས་སོ། །བདུད་ཀྱི་སླུ་བའི་བསམ་པ་ལ། ང་ཡི་མུག་ག་ཆད་སེམས་འཐིབས་ཀྱང༌། མ་ཡི་ངག་འདི་ཡོང་མི་བཅག མྱ་ངན་ཁང་པར་མི་འགྲོ་བར། ད་རུང་ཆོ་འཕྲུལ་
ཚུགས་ཚད་བསྟན། །ཡིད་ལ་སྲན་དང་དཔའ་བཞག་ནས། གཤེན་རབ་འཁོར་དུ་བསྐོར་བ་ལ། བུ་མོ་གཤེན་ཟ་ནེའུ་ཆུང་མ། གང་ཟག་ཚོགས་ལ་དབང་ཐོབ་པས། གཤེན་
གྱི་སྨོན་ལམ་དྲག་པོ་ཡིས། གཤེན་ལ་མོས་པའི་འཁོར་དུ་སྐྱེས། བདེར་གཤེགས་སྤྲུལ་པ་མ་ཡིན་པས། དགེ་བའི་ཕྱོགས་སུ་ཐང་མ་ཆོད། སེམས་ལ་རེ་དོགས་ཏུར་ཁྱུད་ཡོད། 
བདུད་ཀྱིས་རིགས་ནས་ཆོ་འཕྲུལ་བསྟན། དེའི་ཚེ་དེའི་དུས་ན། །གཤེན་རབ་ཀྱི་སྲས་མོ་གཤེན་ཟ་ནེ་ཆུང་མ་མཁར་བར་པོ་སོ་བརྒྱད་ཀྱི་ནང་ན། ཉལ་བའི་སྔས་སུ་བདུད་རྗེ་ཁྱབ་

པ་ལག་རིང་དེ། བདུད་རླུང་འཚུབ་མ་ནག་པོར་བརྫུས། གཤེན་ཟ་ནེ་ཆུང་ཁོག་པར་སོང༌། དབང་པོ་སྙིང་གི་སྦུ་གུར་ཞུགས། དཀར་ནག་གཉིས་ཀྱི་མཚམས་
སུ་ཉལ། བུ་མོ་གཤེན་ཟ་ནེ་ཆུང་མ། བདུད་རྗེ་ཁྱབ་པས་དབང་དུ་འདུས། སང་གི་ནམ་ལངས་དགུང་སངས་ན། གཤེན་ཟ་ནེ་ཆུང་སྙིང་མ་དགའ། ལུས་ཀྱང་འདར་ལ་ཕྱད་ཕྱོད་
ཁྱེར། ཡུམ་གཅིག་དཔོ་ཟ་ཐང་མོ་ལ། ཆེ་ཆུང་སྨན་གྱིས་མཆིད་ཞུས་པ། །ཡུམ་གཅིག་ལུས་ཀྱི་སྒྲོམ་བུ་ལགས། །མདང་གསུམ་ཉལ་བའི་རྨི་ལྟས་ངན། །རླུང་འཚུབས་ནག་
པོས་བདག་གཡོགས་ནས། །ཡུལ་འདི་མིག་གིས་མི་མཐོང་བར། །རྒྱལ་ཁམས་ཤིག་ཏུ་ཁྱེར་བ་རྨིས། །ད་ནང་སད་ནས་སྙིང་མ་དགའ། ལུས་ཀྱང་ལྕི་ལ་སེམས་ཀྱང་འཕྱོ། 
ཅི་ལགས་ཡུམ་གྱིས་བཤད་དུ་གསོལ། དེ་སྐད་ཅེས་བུ་མོས་ཡུམ་ལ་ཞུས་པས། དེ་ལ་ཡུམ་གྱིས་གསུངས་པའི་མདོ། །གཤེན་ཟ་ནེ་ཆུང་ཚུར་ཉོན་དང༌། །བུད་མེད་བྱ་བ་སྲིན་གྱི་
རིགས། །བུད་མེད་བྱ་བ་དམྱལ་བའི་རྒྱུ། །ཐར་པའི་ལམ་ལ་འཛེག་པ་དང༌། །འཁོར་བའི་རྒྱུ་ལ་འབགས་པ་གཉིས། །ཉོན་མོངས་བློ་ནི་བདུད་དང་འདྲ། །སེམས་ལ་ཏུར་ཁྱུད་མ་ཤོར་རམ། །

དགེ་སྡིག་གཉིས་ལ་ཏུར་ཁྱུད་ན། །ཏུར་ཁྱུད་བདུད་ཀྱི་སྒྲིབ་ཤིང་ཡིན། །མི་བློ་བདུད་ཀྱིས་མ་བསྒྱུར་རམ། །བུ་མོ་བདུད་ཀྱིས་མ་བསླུས་སམ། །སེམས་ལ་ཏུར་ཁྱུད་མ་ཟ་བར། དགེ་བའི་
ཕྱོགས་སུ་ཐང་ཤ་ཆོད། །རྨི་ལྟས་དེ་ཀུན་ངན་པ་ཡིན། །སྔགས་དང་སྙིང་པོ་རྒྱུན་དུ་ཟློས། །མེ་ཏོག་སྣ་དགུ་ལག་གི་ཐུས། །གསས་མཁར་ཤམ་པོ་ལྷ་རྩེ་ལ། །སྐོར་བ་གྱིས་ལ་ལྷ་
ཕྱག་ཕུལ། །མེ་ཏོག་སྣ་དགུའི་མཆོད་པ་ཕུལ། །བདུད་ཀྱིས་ཚུགས་པར་ཡོང་མི་འགྱུར། །ལས་ཀྱི་སྒྲིབ་པ་མྱུར་དུ་འབྱང༌། དེ་སྐད་ཅེས་ཡུམ་གྱིས་གསུངས་པས། །སྲས་མོ་གཤེན་ཟ་
ནེ་ཆུང་མ། །ཡུམ་གྱི་གདམས་ངག་དེ་གསུངས་པ། །ཡིན་པར་དགོངས་ནས་དད་པ་སྐྱེས། །གནས་མཆོག་འོལ་མོ་ལུང་རིང་གི། །གླིང་ནས་མེ་ཏོག་ཐུ་རུ་གཤེགས། །མེ་ཏོག་གླིང་
ལ་ཕྱིན་ཙམ་ན། །སྐྱེས་ཕྲན་མི་བཟང་རྟ་བཟང་ཞིག །ནེ་ཆུང་དྲུང་དུ་ཐལ་གྱིས་འོང་། །སྐྱེས་པ་དེ་ཡི་མཆིད་ན་རེ། །གཤེན་རབ་སྲས་མོ་ནེ་ཆུང་མ། །བདག་ནི་ཀླུ་སྲས་སྐྱེས་ཤིག་
ཡིན། ད་ལྟ་ཁྱོད་ཀྱི་གམ་དུ་འོངས། །གཤེན་ཡུལ་འོལ་མོ་ཨེ་རེ་སྡུག །བར་པོ་སོ་བརྒྱད་ཨེ་རེ་དམའ། །ཡུལ་འདིར་ནེ་ཆུང་ཁྱོད་འདུག་པ། །ཤིན་ཏུ་འཕངས་པའི་སེམས་

སྐྱེས་ནས། །ད་ལྟ་བསུ་རུ་འོངས་པ་ཡིན། ང་ཡི་རྟ་ཡི་འཕོངས་སུ་ཞོན། །སྐྱིད་པའི་ཡུལ་དུ་རང་ཅག་འདོང༌། །སྤྲོ་བའི་མཁར་དུ་རང་ཅག་འདུག །དགའ་བའི་རྩེད་མོ་རང་
ཅག་བརྩེ། །གདུང་བའི་ཟླ་རོགས་བདག་གིས་བྱ། །དགོས་པའི་བུ་ཚ་རང་ཅག་བསྐྱེད། །བརྩེ་བའི་ཉེ་རིས་ཁྲི་འབུམ་ཡོད། །ལོངས་སྤྱོད་ནོར་ཟས་གཏེར་ཆེན་སྤྱད། །ལ་འུར་
བསྐྱོད་ལ་བྲོས་ལ་འདོང༌། །དོ་མོད་ནེ་ཆུང་འཁོར་དང་མས་མཐོང༌ན། །སྐྱིད་པའི་ཡུལ་དུ་འགྲོ་དབང་མེད། དགའ་བའི་གྲོགས་དང་འགྲོགས་སུ་མེད། དེ་སྐད་ཅེས་བདུད་ཀྱི་སླུ་པས་སྨྲས་
པས། གཤེན་ཟ་ནེ་ཆུང་སྨན་ཡང༌སྙིང་དུ་བདུད་ཞུགས་པས། དབང་པོའི་མིག་སྒོར་ཡང༌། སྐྱེས་པ་དེ་ལས་སུ་བཟང་ཞིང་མཛེས་པ་མེད། གཤེན་ཡུལ་འོལ་མོ་ལ་བལྟས་པས་མ་དགའ་
མེད། རྟ་ཡི་འཕོངས་སུ་ཞོན། ཕྱོད་ཀྱིས་བྲོས་ཏེ་སོང་། བདུད་ཀྱི་བྱིན་གྱིས་ནོན། དྲན་རྒྱུ་ཅི་ཡང་མེད། དཀྱུས་ཅིག་དཀྱུས་གཉིས་ལ། ཉི་ཟླའི་སྒྲོན་མ་ཡང༌། ཇེ་ནུབ་ཇེ་ནུབ་
སོང༌། མུན་པའི་སྨག་ནག་ཀྱང༌། ཇེ་འཐིབས་ཇེ་འཐིབས་སོང༌། སྐྱེས་པ་མི་རྟ་ཡང༌། ཇེ་མཚར་ཇེ་སྡུག་སོང༌། ཡབ་ཡུམ་གཤེན་རབ་ལ། འདོད་རྒྱུ་ཅི་ཡང་མེད། གཤེན་ཡུལ་

འོལ་མོ་དང༌། གཤེན་མཁར་བར་པོ་དང༌། དྲལ་དང་འཁོར་རྣམས་ལ། གདུང་ཞིང་སྐྱོ་རྒྱུ་མེད། ནག་པོ་བདུད་ཀྱི་བུ། ཁྱབ་པ་ལག་རིང་ཀྱིས། གཤེན་ཟ་ནེ་ཆུང་སྨན། དབང་པོའི་སྙིང་བསྒྱུར་
ནས། མུན་པ་གཡུང་དྲུང་གླིང༌། ལྕགས་མཁར་སྒོ་བརྒྱ་ཡི། ནང་དུ་ཐལ་གྱིས་ཕྱིན། ནག་པོ་བདུད་ཀྱི་བུ། །ཁྱབ་པ་ལག་རིང་འཁོར། ཤན་པ་འབུམ་སྡེ་གསུམ། དགའ་བའི་
སེམས་སྐྱེས་ནས། མདུན་ནས་ཐོ་ལེ་འདེབས། ནེ་ཆུང་མདུན་ནས་བསུ། ལྕགས་མཁར་སྒོ་བརྒྱ་ཡི། དབུ་རྩེའི་དཀྱིལ་དུ་ཕྱིན། བདུད་རྗེ་ཁྱབ་པའི་ཡབ། རྒྱ་ལག་ཐོད་རྗེ་དང༌། བདུད་རྗེ་
ཁྱབ་པའི་ཡུམ། ཐུན་དང་མ་མོས་བསུ། ཐོ་ལེ་རྒྱངས་ཀྱིས་བཏབ། དགའ་བའི་སེམས་སྐྱེས་ནས། བུ་ལ་སྨྲས་པའི་མདོ། ནག་པོ་བདུད་ཀྱི་བུ། ཁྱབ་པ་ལག་རིང་ལགས། 
གོང་དུ་སྨྲས་པ་བས། འོ་སྐོལ་བདུད་ཀྱི་སྤྱོད་པ་དང༌། མི་མཐུན་ལོག་པར་བྱེད་པ་ཡི། མི་ལ་ཆོ་འཕྲུལ་སྣ་དགུ་བསྟན། སྣ་དགུ་རྡུག་ཀྱང་ཞེ་མ་སུན། ཚུགས་ཚད་ཀུན་ལ་
བསྟན་པས་འགྲུབ། རྒྱལ་བའི་དུས་སུ་གཟབས་པའི་རིགས། ལྕགས་མཁར་སྒོ་བརྒྱ་སྒོ་བཅད་འཚལ། སྒོ་སྲུང་ཤན་པ་འབུམ་སྡེས་བྱ། བརྫུན་ཚིག་མཁན་གྱི་གཤེན་

རབ་འདི། སྤྲུལ་པ་མང་པོ་སྟོན་དུ་འོང༌། སྤྲུལ་པས་གཤེན་ཟ་ནེ་ཆུང་འདི། ཕྱིར་ལ་འཕྲོག་ནས་འཁྱེར་བར་འོང༌། ས་ས་ཀུན་ཏུ་སོ་ཚུགས་སྒྲིམས། བུ་མོ་གཤེན་ཟ་ནེ་
ཆུང་ཁྱོད། ད་ནི་ཕྱིར་ལ་མ་འགྲོ་ཅིག །བདག་ཅག་བདུད་ཀྱི་འཁོར་རྣམས་ཀུན། ཁྱོད་ཀྱི་ཞབས་ཏོག་གུས་པར་འཚལ། དེ་སྐད་ཅེས་བདུད་ཁྱབ་པ་ལག་རིང་གི་ཕ་མས་སྨྲས་སོ། །དེ་
ལ་ནེ་ཆུང་གིས་ཕྱིར་སྨྲས་པ། ཀླུ་སྲས་སྐྱེས་ཅིག་ལགས་དགོངས་ན། །ཁྱབ་པ་ལག་རིང་བདུད་དུ་སོང༌། །ཀླུ་ཡུལ་ན་ཏོག་ལགས་སྙམས་ན། །བདུད་ཡུལ་མུན་པའི་གླིང་དུ་སོང༌། །ཀླུ་
མཁར་རྒྱལ་དྭངས་ལགས་སྙམ་ན། །བདུད་མཁར་ལྕགས་མཁར་རྩེ་བརྒྱར་སོང༌། །སོང་ཡང་བདག་ལ་མི་དགའ་མེད། །སྙིང་དུ་སྡུག་ན་བདུད་ན་བདུད། །ཡི་ཁར་འོང་ན་ཅི་ན་ཅི། །དང་
ཁར་ལེན་ན་དུག་ན་དུག །ད་ཡང་སྙིང་གྲོགས་བདག་གིས་དབྱུང༌། །གཤེན་རབ་སྤྲུལ་པ་འབུམ་འགྱེད་ཀྱང༌། །བདག་ནི་ཉན་པར་མི་བགྱིད་དོ། །ཁྱོད་ཀྱང་དེ་ལ་མ་ཉན་ཅིག །གཤེན་ཟ་ནེ་
ཆུང་བདུད་ཀྱིས་སྙིང་བསྒྱུར་བས། །བདེན་པའི་བཀའ་རྣམས་ལ། །ཁོ་ཐག་གཏིང་ནས་ཆོད། །ཚིག་བཤད་དེ་རྣམས་ལ། །བདུད་ཀྱི་སྡེ་རྣམས་ཤིན་ཏུ་མོས་པ་སྐྱེས། །ལྕགས་མཁར་རྩེ་

བརྒྱ་ལ། །ནག་པོ་བདུད་ཀྱི་བུ། །འབུམ་སྡེ་མང་པོས་བསྐོར། །གོ་གོན་མཚོན་ཐོགས་ནས། །ཆ་སྒྲ་དི་རི་རི། །དེའི་ཚེ་དེའི་དུས་ན། གཤེན་ཡུལ་འོལ་མོ་ལུང་རིང་ན། །བུ་མོ་གཤེན་ཟ་ནེ་ཆུང་
སྨན། །མེ་ཏོག་གླིང་ལ་ཡུན་རིང་ནས། །ཡུམ་གཅིག་དཔོ་ཟ་ཐང་མོ་ཡི། །སྲས་མོ་ནེ་ཆུང་ཚོལ་དུ་ཕྱིན། །མེ་ཏོག་སྣ་དགུའི་གླིང་ལ་བྱོན། །མ་ཡིས་ཕྱོགས་བཞིར་བལྟས་པ་ལ། བུ་མོ་
ནེ་ཆུང་ཡེ་མི་གདའ། །གསུང་ཕྱུང་ཕྱོགས་བཞིར་ཀུན་ཏུ་བོས། །བུ་མོ་ལྟ་བུ་ཡེ་མ་བྱུང༌། །སླར་ལོག་འཁོར་ལ་བཀའ་སྩལ་པ། །བུ་མོ་གཤེན་ཟ་ནེ་ཆུང་མ། །སྙིང་ཡང་ཕྱོ་སངས་ཁྱེར་
ནས་འདུག །ལྟས་ཀྱང་གོང་ནས་ངན་པ་བབས། དད་པས་གླིང་ནས་མེ་ཏོག་བཏུས། །གསས་མཁར་ཤམ་པོ་ལྷ་རྩེ་ལ། །མཆོད་པ་འབུལ་ཞིང་ལྷ་ཕྱག་བྱེད། །སྐོར་བ་བྱེད་ཅིང་བཤགས་པ་འབུལ། །
དད་པས་ཐུགས་དམ་སྐོང་པ་ཡི། །གླིང་ནས་མེ་ཏོག་ཐུར་བཏང་ན། །ཤིན་ཏུ་ཡུན་རིང་འགོར་བར་གྱུར། །བདག་གིས་ཚོལ་དུ་ཕྱིན་པ་ལ། །མེ་ཏོག་གླིང་ཡང་སྟོང་པར་སྣང༌། །ཕྱོགས་བཞིར་བལྟས་
པས་མཐོང་རྒྱུ་མེད། །ཀུན་ཏུ་བོས་པས་ཅི་ཡང་མེད། །འཁོར་པ་རྣམས་ཀྱིས་ཕྱོགས་བཞིར་ཚོལ། །དེ་སྐད་ཡུམ་གྱིས་འཁོར་ལ་གསུངས། །དཔོ་ཟ་ཐང་མོའི་བཀའ་ཉན་པས། །འཁོར་

པས་ཕྱོགས་བཞིར་ཀུན་ཏུ་བཙལ། །ནེ་ཆུང་རྙེད་པར་མ་གྱུར་ནས། འཁོར་གྱི་ནང་ནས་འ་ཞ་གསང་བ་མདོ་སྡུད་ཀྱིས་གསོལ་པ། །ཇོ་མོ་དཔོ་ཟ་ཐང་མོ་ལགས། །བུད་མེད་བྱ་
བ་འདོད་ལ་འཁོར། །བུད་མེད་བྱ་བ་ཆགས་ལ་དད། །འདོད་ཆགས་འབྲེལ་བའི་རང་བཞིན་གྱིས། །དགེ་བའི་ཕྱོགས་སུ་མ་མོས་པར། །སྡིག་པའི་ཕྱོགས་སུ་མ་དད་དམ། །དོན་ཡོད་ལས་ལ་
སྒྱིད་སྙོམ་ནས། །དོན་མེད་ལས་ལ་མ་བརྩོན་ནམ། །ཡེ་ཤེས་ལྷ་ལ་རྒྱབ་བསྟན་ནས། །བདུད་ཀྱི་གྲོགས་ཕྱིར་མ་འབྲེངས་སམ། །ཐར་པའི་ལམ་ལ་ཐག་ཆད་ནས། །འཁོར་བའི་རྒྱུན་དུ་མ་
ཞུགས་སམ། །བདེ་བ་ཆེན་པོ་རྒྱང་བསྲིངས་ནས། །སྡུག་བསྔལ་དང་དུ་མ་བླངས་སམ། །བྱང་ཆུབ་སྐམས་ས་ཕྱིར་བོར་ནས། །འདམ་རྫབ་ནང་དུ་མ་ཞུགས་སམ། །བདག་ཅག་འཁོར་བ་འབུམ་
སྡེ་ཡིས། །ཕྱོགས་བཞིར་བཙལ་ཏེ་མ་རྙེད་ན། །ཇོ་མོ་ཐུགས་ལ་ཇི་ལྟར་དགོངས། དེ་སྐད་ཅེས་འ་ཞ་གསང་བ་མདོ་སྡུད་ཀྱིས་གསོལ་པས། དཔོ་ཟ་ཐང་མོས་སླར་བཀའ་སྩལ་པ། །
གཤེན་རབ་འཁོར་གྱི་དམ་པ་ལ། །ཐུགས་དང་འདྲ་བའི་འ་ཞ་ཁྱོད། །ཨ་ཅང་དཔྱད་ཚིག་མ་སྔ་དང༌། །གཤེན་རབ་འཁོར་གྱི་དམ་པ་ལ། །ཐུགས་དང་འདྲ་བའི་འ་ཞ་ཁྱོད། །དཀར་རམ་

ནག་ཀྱང་ཆ་མེད་པར། །ཐོ་ཅོ་བསྙོན་ཚིག་མ་སྨྲ་དང༌། །གཤེན་རབ་འཁོར་གྱི་དམ་པ་ལ། །ཐུགས་དང་འདྲ་བའི་འ་ཞ་ཁྱོད། །ཡིད་མིན་ཐོག་ཏུ་མ་ཕེབས་པར། །བུད་མེད་མཚང་ཡང་
མ་འདྲུ་དང༌། གཤེན་རབ་འཁོར་གྱི་དམ་པ་ལ། །ཐུགས་དང་འདྲ་བའི་འ་ཞ་ཁྱོད། །དགེ་འམ་སྡིག་གམ་ཆ་མེད་པར། །སྡིག་ལ་འདོགས་ཀྱང་མ་སྔ་དང༌། །གཤེན་རབ་འཁོར་གྱི་དམ་པ་ལ། །
ཐུགས་དང་འདྲ་བའི་འ་ཞ་ཁྱོད། །ལྷ་འམ་བདུད་ཀྱང་ཆ་མེད་པར། །བདུད་ཀྱང་བཅས་ལ་མ་སྔ་དང༌། །ཤིན་ཏུ་སྙིང་གསལ་ལྕེ་རྣོ་ཡང༌། །ཐོག་ཏུ་ཕེབས་ངེས་མེད་པ་ཡི། །དཔྱ་ཚིག་དྲན་
དྲན་མ་ཟེར་བར། །གཤེན་རབ་སྤྱན་འདྲེན་གྱིས་ལ་ཤོག །དེ་སྐད་ཅེས་ཇོ་མོས་གསུངས་པས། ཡང་འ་ཞས་སླར་གསོལ་པ། །རྣམ་པ་ཐམས་ཅད་མཁྱེན་པའི་གཤེན་རབ་ཀྱང༌། །
གསང་བའི་མན་ངག་ཚིག་གསུམ་བདག་ལ་འཚོལ། །ཇོ་མོའི་དབང་གིས་བཅད་ནས་ནེ་ཆུང་ཁ་འཛིན་ཏེ། །བདེན་བརྫུན་སླད་ཀྱིས་ཕྱི་ཕྱིར་གསལ་ཏེ་མཆིས་ལགས་ཀྱིས། །ཇོ་
མོ་བཀའ་ཡིས་སྨྲས་པའི་གཤེན་རབ་སྤྱན་འདྲེན་དུ། གསང་ཚིག་སྒོམ་པ་བོར་ལ་མཆི་བ་ལས་སུ་མེད། དེ་སྐད་ཅེས་འ་ཞས་སྨྲས་ནས། །བྱ་ཁྱུང་སུམ་བྲུས་པ་ཅིག་ཏུ་བརྫུས་

ནས། །གནམ་གྱི་ཡ་བླ་དགུང་གི་ཡར་སྟེང་དགའ་ལྡན་ལྷ་ཡི་ཕོ་བྲང་ན། གཤེན་རབ་སྐོས་མཁན་ཕྱ་ཡི་སྐུ་འཚོ་བའི་སྤྱན་ལམ་དུ། འ་ཞས་ཏལ་གྱིས་ཕྱིན་ནས་ཞུས་པའི་
མདོ། །འཇིག་རྟེན་ཁམས་ཀྱི་མིག་གཅིག་པོ། །མུན་པའི་ཚོགས་འཇོམས་སྒྲོན་མེའི་ཕུལ། །ནད་ཀྱི་དཔུང་འཇིག་སྨན་པའི་མཆོག །སྐྱེ་འགྲོའི་རེ་གནས་ཕ་མའི་གོ །སྟོན་པ་
གནམ་ཀྱི་ཡ་བླར་གཤེགས། །དགའ་ལྡན་ལྷ་ཡི་ཕོ་བྲང་ན། །སྤྲུལ་པའི་སྐུ་ཡིས་བོན་སྟོན་ཅིང༌། །སྐོས་མཁན་ཕྱ་ཡི་སྐུ་འཚོ་ན། །སླད་ནས་བཙུན་མོ་སྲས་དང་འཁོར། །གནས་
མཆོག་ཕོ་བྲང་འཛིན་པ་ལ། །གནོད་པའི་ཆོ་འཕྲུལ་མང་པོ་བྱུང༌། །གནོད་པའི་ཆོ་འཕྲུལ་མང་པོ་ཡིས། །སླད་མ་རྣམས་ལ་མ་ཚུགས་ན། །སྲས་མོ་གཤེན་ཟ་ནེ་ཆུང་མ། །
ཀུན་གཞི་ཆགས་པའི་གཞི་མ་ལ། །འདོད་ཆགས་ས་བོན་མ་སྤངས་པས། །ཚན་ཅན་ལས་ཀྱིས་འཕངས་གྱུར་རམ། །བདུད་ཀྱིས་བསླུས་པས་དབང་གྱུར་རམ། །མེ་ཏོག་གླིང་ནས་སྟོར་
ཏེ་ཐལ། །བཙལ་བས་རྙེད་པར་མ་གྱུར་ན། །སྟོན་པའི་སྤྱན་སྔར་ཞུ་རུ་མཆིས། །འདི་ལ་བར་ཆད་ཇི་ལྟར་བྱུང༌། །གནས་མཆོག་འོལ་མོ་ལུང་རིང་ན། །མཆིས་པ་རྣམས་ལ་

བསྟན་པར་ཞུ། །བདག་སྟོན་པའི་སྤྱན་སྔར་ཞུ་བ་ཡང༌། །སྟོན་པས་གསུངས་པའི་བཀའ་ལུང་ལ། །གསང་བའི་མན་ངག་སྒོམ་འཕྲོ་བཅད། །གལ་ལ་བབས་ནས་ཞུ་རུ་མཆིས། །
གནས་མཆོག་དམ་པར་གཤེགས་པར་ཞུ། །གཤེན་ཟ་ནེ་ཆུང་བཙལ་བར་ཞུ། །བསྟན་པ་སྣུབ་པའི་བར་ཆད་རྣམས། །བྱིན་གྱིས་རླབས་ཀྱིན་ཟློག་པར་ཞུ། དེ་སྐད་ཅེས་འ་ཞ་གསང་བ་
མདོ་སྡུད་ཀྱིས་ཚིགས་སུ་བཅད་དེ་གསོལ་ཏོ། །སྟོན་པ་གཤེན་རབ་མི་བོ་ཡང༌འགྲོ་བ་དེའི་དོན་མཐར་ཕྱིན་ནས། གཤེགས་པའི་དུས་ལ་བབ་པ་དང༌། འ་ཞ་སྤྱན་འདྲེན་གཉིས་སུ་
འཛོམས་པས། འ་ཞ་ལ་ལན་མ་གསུངས་པར་མཚན་དང་ལྡན་པའི་ཁྱེའུ་ཆུང་བཞིས། ཕྱོགས་བཞི་ན་བརྟེན་ནས་གནས་མཆོག་དམ་པར་ཡས་མར་གཤེགས་སོ། །དེ་ནས་མཁར་བར་
སོ་སོ་བརྒྱད་ཀྱི་ནང་དུ་གཤེགས་སོ། །དེ་ནས་རིན་པོ་ཆེའི་ཁྲི་གདན་ལ་བཞུགས་ནས། །བཙུན་མོ་སྲས་དང་སྐུ་འཁོར་བསམ་དུ་མེད་པ་མང་པོ་རྣམས་ཀྱིས། རྔ་དང་གཤང་ལ་སོགས་
ཏེ་སྒྲ་སྙན་པ་ཐམས་ཅད་ནི་བསྒྲགས། སྤོས་དང་ཙན་དན་ལ་སོགས་ཏེ་དྲི་ཞིམ་པོ་ཐམས་ཅད་ནི་བརྟུལ། བླ་བྲེ་དང་རྒྱལ་མཚན་ལ་སོགས་ཏེ། དར་སྣ་ཚོགས་ནི་ཕྱར། གར་ཚོམ་དང་

སྟག་སེང་ལ་སོགས་ཏེ་རོལ་མོ་སྣ་ཚོགས་ནི་བསྒྱུར། རོ་མཆོག་དང་ལྡན་པའི་མཆོད་པ་སྣ་ཚོགས་ནི་ཕུལ་ནས། དཔྱད་བུ་ཁྲི་ཤེས་ཀྱིས་སྟོན་པ་ལ་ཞུས་པའི་མདོ། །
སྟོན་པ་གཤེན་རབ་མི་བོ་ལགས། གསང་བ་མདོ་སྡུད་ཀྱིས་སྙན་དུ་ཞུ་པ་བས། བྱིན་གྱི་རླབས་ཀྱིས་སེམས་ཅན་ཀུན་འཚོ་ན། གཤེན་ཟ་ནེ་ཆུང་སྟོར་བ་གང་དུ་ཐལ། ཆོ་འཕྲུལ་བདག་
ཅག་རྣམས་ལ་ཤིན་ཏུ་མང་བ་ཤིན་ཏུ་བྱུང་བ་གང་གི་སྤྲུལ་པ་ལགས། རྣམ་པ་ཐམས་ཅད་མཁྱེན་པ་ཁྱོད་ཀྱིས་བཤད་དུ་གསོལ། དེ་སྐད་ཅེས་དཔྱད་བུས་གསོལ་ཏོ། །གཤེན་རབ་ཀྱིས་བཀའ་
སྩལ་པ། འ་ཞ་གསང་བ་མདོ་སྡུད་ལ་སོགས་ཏེ་འཁོར་དུ་གྱུར་པ་ཐམས་ཅད་ཀུན། །ལུས་ཀྱང་ཐུད་ལ་ཡན་ལག་སུམ། །པུས་མོ་ཚུགས་ལ་ཐལ་མོ་སྦྱོར། །དབང་པོ་མ་ཡེངས་
བརྟན་པར་ཉོན། །གཏན་ལ་ཕབ་ནས་དོན་བཤད་ཀྱིས། དེ་སྐད་ཅེས་གསུངས་ནས་བཀའ་སྩལ་པ། སྤྱིར་ཡང་འཇིག་རྟེན་གྱི་ཁམས་ཀྱི་སེམས་ཅན་ནི། གཏི་མུག་གི་མུན་
པས་གཏིབས། ཞེ་སྡང་གི་མཚོན་གྱིས་རྨས། འདོད་ཆགས་ཀྱི་མེ་ཡིས་ནི་བརྡུངས། ཕྲག་དོག་གི་རི་བོས་ནོན། ང་རྒྱལ་གྱི་རླུང་དམར་གྱིས་ནི་གཡེངས། ལེ་ལོའི་ཐ་རམས་སུ་ནི་

བཅུགས། དེ་རྣམས་ཀྱིས་དབང་བྱས་པ་ཡིན་ནོ། །དེའི་ནང་ན་ཡང༌བུད་མེད་བྱ་བ་འཁོར་བའི་གཞི་མ་ཡིན། ངན་སོང་གི་ས་བོན་ཡིན། ཐར་པའི་སྒོ་འགྱེགས་ཡིན། ཉོན་མོངས་ཀྱི་
རྒྱུ་རྐྱེད་ཡིན། བདག་གི་འཁོར་དུ་གྱུར་པ་ལ། སེམས་ཅན་བསམ་གྱིས་མི་ཁྱབ་ཀྱང༌། ངེས་པའི་དོན་དམ་མ་རྟོགས་པས། རང་དང་ལྟ་སྤྱོད་མི་མཐུན་པའི། དུག་ལྔའི་ས་བོན་སྐྱེས་
པ་ཡི། །བདུད་རྗེ་ཁྱབ་པ་ལག་རིང་དེ། བདག་ལ་འགྲན་འཛུགས་དོ་སྡོ་བས། གོང་དུ་བདག་ལ་ཆོ་འཕྲུལ་བསྟན། བསྟན་པ་སྣ་དགུ་ཡོ་ག་རྡུགས། ཁྱོད་ལ་ཆོ་འཕྲུལ་བྱུང་བ་ཡང༌། 
བདུད་རྗེ་ཁྱབ་པའི་ཆོ་འཕྲུལ་ལོ། །སེམས་ལ་ཏུར་ཀྱུད་མེད་པ་རུ། དགེ་བའི་ཕྱོགས་སུ་ཐང་ཆོད་པས། ཁྱེད་རྣམས་ལ་ནི་རྡུགས་པ་ཡིན། བུད་མེད་རྒྱུ་ངན་རྐྱེན་དང་འཕྲད། བུ་མོ་
གཤེན་ཟ་ནེ་ཆུང་མ། སེམས་ལ་ཏུར་ཀྱུད་གཉིས་སུ་རྒྱུ། ཀུན་གཞིའི་རྣམ་པར་ཤེས་པ་ལ། རེས་འགའ་དགེ་བར་འཕྲིག་ཅིང་རྒྱུ། རེས་འགའ་སྡིག་པ་འཕྲིག་ཅིང་རྒྱུ། དགེ་བ་
འཕྲིག་པས་དགེ་བ་བསགས། སྡིག་པར་འཕྲིག་པས་སྡིག་པ་བསགས། ཀུན་གཞིའི་རྣམ་པར་ཤེས་པ་ལ། དགེ་སྡིག་གཉིས་ཀྱི་ས་བོན་ཡོད། རྐྱེན་དང་འཕྲད་པའི་དུས་སུ་སློང༌།

སྔ་མའི་དུས་སུ་སེམས་བསྐྱེད་ལེགས། འཆི་ཁར་སྨོན་ལམ་དྲག་པོ་བཏབ། གཤེན་གྱི་རྐྱེན་དང་འཕྲད་སྔ་ནས། གཤེན་རབ་ང་ཡི་སྲས་སུ་སྐྱེས། ང་ཡིས་ཕྱ་ཡི་སྐུ་འཚོར་ཕྱིན། 
བར་དུ་བདུད་ཀྱི་རྐྱེན་དང་འཕྲད། ས་བོན་ངན་པ་རྐྱེན་གྱིས་བསླང༌། ཐང་མ་ཆོད་པར་ཏུར་ཀྱུད་སེམས། བདུད་རྗེ་ཁྱབ་པས་དབང་དུ་བསྡུས། མེ་ཏོག་གླིང་ནས་བདུད་ཕྱིར་འབྲེངས། ད་ལྟ་བདུད་ཀྱི་
ཡུལ་ན་ཡོད། ལྕགས་མཁར་སྒོ་བརྒྱའི་ནང་དུ་འདུག །བདུད་འཁོར་འབུམ་སྡེ་གསུམ་གྱིས་བསྐོར། བསམ་པ་བདུད་ལ་ཐང་བཅད་ནས། གཤེན་གྱི་ཕྱོགས་སུ་ཏུར་ཀྱུད་མེད། །ད་ཡང་
འཁོར་དུ་གཏོགས་པ་རྣམས། བདུད་ཀྱི་ཆོ་འཕྲུལ་དགག་པའི་ཕྱིར། དགེ་བའི་ཕྱོགས་སུ་ཐང་ཆོད་ཅིག བདུད་ཀྱིས་ལོག་པར་མི་འདྲོངས་ངེས། དེ་སྐད་ཅེས་གཤེན་རབ་ཀྱིས་བཀའ་
སྩལ་ཏོ། །དེ་ནས་འ་ཞ་གསང་བ་མདོ་སྡུད་ཀྱིས། གཤེན་རབ་ཐུགས་ཀྱི་མན་ངག་ལ། སེང་གེ་རྒྱབ་བསྣོལ་བྲག་ཕུག་ཏུ། གསང་སྒོམ་མཐིལ་དུ་འབེབས་སུ་གཤེགས། །དེའི་
དུས་སུ་གཏོ་བུ་འབུམ་སངས་ཀྱིས། གཤེན་རབ་ལ་ཞུས་སམ་གསོལ་པ། །སྟོན་པ་གཤེན་རབ་མི་བོ་ལགས། །བུ་མོ་གཤེན་ཟ་ནེ་ཆུང་གི། །ཀུན་གཞིའི་རྣམ་པར་ཤེས་པ་ལ། །

དགེ་སྡིག་གཉིས་ཀྱི་ས་བོན་མཆིས། །རྐྱེན་དང་འཕྲད་པའི་དུས་སུ་སློང༌། །ལྷ་དང་འཕྲད་ན་ལྷ་ཕྱིར་འབྲེང༌། །བདུད་དང་འཕྲད་ན་བདུད་ཕྱིར་འབྲེང༌། །བུ་མོ་རྐྱེན་ལ་རགས་པ་ལ། །སྟོན་པའི་
སྟོན་པའི་ཐུགས་རྗེ་བྱིན་རླབས་ཀྱིས། །སྡིག་རྐྱེན་བདུད་དང་མི་སྤྲད་པར། །དགེ་རྐྱེན་ལྷ་དང་སྒྲོགས་ལགས་མེད། །སྟོན་པའི་ཐུགས་ལ་འཁྲུལ་པ་མངའ། དེ་སྐད་ཅེས་གཏོ་བུ་འབུམ་
སངས་ཀྱིས་གསོལ་པས། དེ་ལ་ཡང་གཤེན་རབ་ཀྱིས་བཀའ་སྩལ་པ། །སྣོད་ཀྱིས་བསྡུས་པའི་སེམས་ཅན་ཐམས་ཅད་ལ། །སྟོན་པའི་ཐུགས་རྗེས་འབྲི་བཀོལ་མ་མཛད་དོ། །ཀུན་
ལ་བྱམས་པའི་ཐུགས་རྗེ་ཁྱབ་པར་སྙམས། །བདུད་དང་ལྷ་ཡང་དབྱེ་སྲིང་མ་བྱས་ཏེ། །མ་རྟོགས་པ་ཡིས་ཡང་དག་ཅི་ལ་རྟོགས། །ཡང་དག་མ་ནོར་མ་རྟོགས་པ་རྣམས་ཀྱིས། །བདག་དང་
གཞན་དུ་ཕྱེ་ནས་བརྟགས་པས་འཁྲུལ་པའོ། །མ་རྟོགས་པ་ཡི་ཁྱབ་པ་ལག་རིང་གིས། །བདུད་དང་གཤེན་གྱི་སྡེ་རིས་གཉིས་སུ་བཅད། །ང་ལ་ཁམས་གསུམ་མཉམ་པར་དྲང་བ་ལས། །
དེ་ལྟ་བུའི་སྡེ་རིས་ཅི་ཡང་མེད། སྟོན་པའི་ཐུགས་རྗེ་བས་ཀྱང་སེམས་ཅན་ལས་གཙོ་ཙམ། ནེ་ཆུང་ལས་ངན་སེམས་ལ་ཡོད་པས་བདུད་ཀྱིས་བསླུས་པ་ཡིན། དོན་དམ་མ་རྟོགས་པ་ཡི་

བདུད་ཀྱི་རྒྱལ་ཁམས་ཀུན། ང་ལ་ཆོ་འཕྲུལ་བསྟན་ཅིང་རྡུགས་ཙམ་ན། སྡུག་བསྔལ་མྱ་ངན་སྐྱེས་ནས་ཀུན་ཀ་སྦྱོང༌། སྦྱོང་བ་དེ་ཡང་སྙིང་རྗེ་ཚིམ་དུ་གདུག །ནེ་ཆུང་
ས་བོན་ངན་པ་དེ་ཡང་སྡུག་བསྔལ་ཉམས་སུ་མྱོང་། དེ་སྐད་ཅེས་གཤེན་རབ་ཀྱིས་བཀའ་སྩལ་ཏོ། །དེ་ལ་ཡང་གཏོ་བུ་འབུམ་སངས་ཀྱིས་ཞུས་པ། གཤེན་རབ་ལགས། ནེ་ཆུང་བདུད་ཀྱིས་
བསླུས་ནས་ཁྲིད་པ་འདི། ས་བོན་ངན་པས་ཁྲིད་ནས་སྡུག་བསྔལ་དེང་སང་ཉམས་སུ་མྱོང༌། སྟོན་པའི་ཐུགས་རྗེ་བཟང་པོའི་རྐྱེན་བསྟན་ལ། ནེ་ཆུང་བདུད་ཀྱི་ཡུལ་ནས་དྲང་པར་ཞུ། དེ་
སྐད་ཅེས་གཏོ་བུས་ཞུས་པས། དེ་ལ་གཤེན་རབ་ཀྱིས་བཀའ་སྩལ་པ། བུ་མོ་ནེ་ཆུང་བདུད་ཀྱིས་བསླུས་པ་འདི། རྣམ་པ་ཐམས་ཅད་མཁྱེན་པ་ང་ལ་ས་ལེ་གསལ། ད་རུང་
འདྲོངས་པའི་དུས་ལ་མ་བབ་བོ། །ད་རུང་འདྲོངས་པའི་དུས་ལ་བབ་རྒྱུ་ལ། སྡུག་བསྔལ་རྒྱུ་བླངས་འབྲས་བུར་མ་སྨིན་ནོ། །འབྲས་བུར་སྨིན་པའི་དུས་སུ་གཟོད་ཅིག་འགྱོད་པ་སྐྱེ། དེ་ཡི་
དུས་ན་འདྲོངས་པའི་དུས་ལ་བབ། ད་ལྟ་ནེ་ཆུང་སེམས་ནི་ས་བོན་མེས་ཚིག་འདྲ། ཆུ་ལུད་རྐྱེན་དང་སྤྲད་ཀྱང་འབྲས་བུ་ཅི་ལ་སྨིན། དེ་དང་འདྲ་བར་བདུད་ལ་ཐང་བཅད་འཕྱོགས། གཤེན་

གྱི་ངེས་དོན་བསྟན་ཀྱང་ཏུར་ཙམ་མི་སེམས་ངེས། དུས་ལ་མ་བབ་ན་ནི་སེམས་ཅན་ལས་དབབ་ཆེ། སྟོན་པའི་བཀའ་ཡང་མི་འཇུག་རྡུགས་པར་འགྱུར། དེ་སྐད་ཅེས་གཤེན་རབ་ཀྱིས་
བཀའ་སྩལ་ཏོ། །དེའི་ཚེ་དེའི་དུས་ན། གཤེན་ཟ་ནེ་ཆུང་སྨན་ཀྱང་འདོད་ཆགས་ཀྱི་སེམས་དང་བཅས་པས། བདུད་རྗེ་ཁྱབ་པའི་གྲོགས་སུ་བཙལ། ཁྱིམ་ཐབ་འདམ་རྫབ་ནང་དུ་ཞུགས། 
སྐྱེད་བུ་དམྱལ་བའི་རྡོས་ལ་བཏགས། རྒྱགས་སྲིས་སྡུག་བསྔལ་ཆུ་རྒྱུན་སྦྲིང༌། སྡུག་བསྔལ་ལམ་ལ་ཞུགས་པ་ཡི། འབྲས་བུ་དངོས་སུ་དེར་སྨིན་ནོ། །དགུང་ལོ་གསུམ་ན་བདུད་ཀྱི་བུ། 
སྟག་བུ་ཐུང་དང་གཟིག་བུ་ཐུང་གཉིས་སུ་སྐྱེས་སོ། །ལན་ཆགས་དོས་དྲག་སྙེགས་པ་དང༌། །ཞེ་སྡང་བདུད་ཀྱི་བུ་ཡིན་པས། །དང་པོ་མ་ཡི་ལྟོ་ན་འདུག་ཙམ་ན། །གསེར་གྱི་སྦྲམ་བུས་ཡང་
ནོན་པ་ཙམ། །མ་ཡིས་འཁལ་མ་གཡས་གཡོན་ན། །ལྕགས་ཀྱི་གཟེར་ཆེན་གྱིས་མ་ལ་བཏབ་པ་སྙམ། །སྟག་བུ་ཐུང་དང་གཟིག་བུ་ཐུང༌། །མ་ལ་ཆགས་པའི་སྡུག་བསྔལ་གྱིས། །ནེ་
ཆུང་སེམས་ལ་ཤིན་ཏུ་འགྱོད་པ་སྐྱེས། ། བར་དུ་མ་ཡི་ལྷུམས་ནས་བྱུང་ཙམ་ན། །ལྕགས་ཀྱི་སོག་ལེ་ངར་མས་མ་ལ་འདྲ་བ་ཙམ། །སྟག་བུ་ཐུང་དང་གཟིག་བུ་ཐུང༌། །མ་ལ་སྐྱེས་པའི་སྡུག་

བསྔལ་གྱིས། །ནེ་ཆུང་སེམས་ལ་ཤིན་ཏུ་འགྱོད་པ་སྐྱེས། །དེ་ནས་མས་བླངས་ནུ་མ་བླུད་ཙམ་ན། །གཟིག་བུ་ཐུང་གིས་གཡོན་ནས་འཐུངས། །གཟོང་ཆེན་གྱིས་སུ་
མ་ལ་དྲས་པ་ཙམ། །སྟག་བུ་ཐུང་གིས་གཡས་ནས་འཐུངས། །གསེར་ཆེན་གྱིས་སུ་མ་ལ་ཕུག་པ་ཙམ། །ལག་པས་གང་དུ་འཇུས་པ་ན། །སྐྱེར་ཚེར་ལྕགས་གིས་བྲབས་པ་ཙམ། །
རྐང་པས་གང་དུ་ཕོག་པ་ནི། །ཐོ་ཆེན་གྱིས་སུ་བརྡེག་པ་ཙམ། གཟིག་བུ་ཐུང་དང་སྟག་བུ་ཐུང༌། །མ་ཡིས་གསོ་སྲལ་བྱེད་པ་ལ། །ནེ་ཆུང་སེམས་ལ་ཤིན་ཏུ་འགྱོད་པ་སྐྱེས། །
ལུས་ལ་སྣབས་ལུད་ཅི་བྱུང་བ། །མ་ལ་གར་སྤྱིན་བཞིན་དུ་སྦྱོར། །ལུས་ལ་ངན་པ་ཅི་གཟགས་པ། །མ་ལ་ཕོག་པས་དུག་བཞིན་སྐྲང། དྲི་མས་ཟས་སྐྱུག་ནད་ཀྱང་སློང༌། །
ངུས་པས་སེམས་ཅན་ཀུན་ཀྱང་སྐྲག །མ་ཡང་སྐྱི་འདར་ཤ་ཡང་གཟིང་། །ཟས་སུ་ཤ་ཁྲག་གཅིག་པུ་འདོད། །སྟག་བུ་ཐུང་དང་གཟིག་བུ་ཐུང༌། །གསོ་བསྲལ་དཀའ་བའི་སྡུག་
བསྔལ་གྱིས། །ནེ་ཆུང་སེམས་ལ་ཤིན་ཏུ་འགྱོད་པ་དྲག་པོ་སྐྱེས། །སྐྲ་དང་བ་སྤུ་གྲུང་ལ་རྩུབ། །སོ་དང་སེན་མོ་རྣོ་ལ་ཟླུམ། །བག་རེ་ཤ་དང་ཁྲག་ཆད་ན། །སྟག་བཞིན་ཁྲོ་ལ་གཟིག་

བཞིན་རྔམ། །སྤྲོ་ཐུང་མཚན་ཉིད་ཤིན་ཏུ་ངན། །ཕ་མའི་ཤ་ཡང་ཟ་རུ་འོང༌། །ལུས་ལ་ཆད་ཀྱང་ཤིན་ཏུ་འཇིགས། །བདུད་རྗེ་ཁྱབ་པ་ལག་རིང་དང༌། །ཤན་པ་འབུམ་སྡེ་མང་པོ་ཡིས། །སྟག་བུ་
ཐུང་དང་གཟིག་བུ་ཐུང༌། །ནང་ཡང་སེམས་ཅན་བརྒྱ་བརྒྱས་གསོ། །ནུབ་ཀྱང་སེམས་ཅན་བརྒྱ་བརྒྱས་གསོ། །དེ་ཡིས་ལེ་ལན་སྐྱེ་མཆེད་ཀྱིས། །ནེ་ཆུང་གཤེན་རབ་གཟོད་ཅིག་
དྲན། །ནེ་ཆུང་ཕ་མིང་གཟོད་ཅིག་དྲན། །བདུད་ཀྱང་ཚོར་རྔས་སྐྱོ་སྐྱེན་ནས། ནེ་ཆུང་ལ་ཡང་བསད་ཤ་ཟེར། །དེ་ཡིས་སྐྱོན་དང་གྲིབ་མ་ཡིས། །ཤིན་ཏུ་གཤེན་ཟ་ནེ་ཆུང་འགྱོད། །
བདུད་ཀྱི་ཡུལ་འདི་ནམ་ཙམ་འབོར། །གཤེན་གྱི་ཡུལ་དུ་ནམ་ཙམ་ཕྱིན། །བདུད་ཀྱི་གྲོགས་དང་ནམ་ཙམ་འབྲལ། །གཤེན་རབ་ཡབ་དང་ནམ་ཙམ་མཇལ། །བདུད་ཀྱི་བུ་དང་
ནམ་ཙམ་འབྲལ། །མིང་པོ་དྲལ་དང་ནམ་ཙམ་འཕྲད། །གསོད་གཅོད་ལས་འདི་ནམ་ཙམ་བཤོལ། །བྱམས་པའི་སེམས་དང་ནམ་ཙམ་ལྡན། །ཤ་ཁྲག་ཟས་འདི་ནམ་ཙམ་སྤོང༌། །འབྲུ་བཅུད་
དཀར་ཟས་ནམ་ཙམ་ཟ། །བུ་མོ་གཤེན་ཟ་ནེ་ཆུང་མ། །བདུད་ཀྱིས་བསླུས་པས་ཤིན་ཏུ་འགྱོད། །དེའི་ཚེ་དེའི་དུས་ན། ཡུམ་དཔོ་ཟ་ཐང་མོ་ཡིས་མགོ་ནས་གསེར་

དང་གཡུ་དཀྲོལ་ནས་མཆོད་པར་ཕུལ་ནས་ཞུས་པའི་མདོ། །ཀྱེ་མ་ཐམས་ཅད་མཁྱེན་པའི་གཤེན་རབ་ལགས། །ཁམས་གསུམ་སེམས་ཅན་ཐམས་
ཅད་སྟོན་པས་ཀུན་འདྲེན་ན། །སྲས་མོ་བདུད་ཀྱིས་བསླུས་པ་སྟོན་པའི་ཐུགས་རྗེས་མི་འདྲེན་ནམ། །མ་བུ་ལགས་པས་སེམས་ཀྱིས་མ་བཟོད་པས། །བདུད་ཀྱི་ཡུལ་ཕྱོགས་ཙམ་དུ་
ངན་བུས་འཐོམས་ལགས་ན། །ནག་པོ་བདུད་ཀྱི་ཞེ་སྡང་ཆེ་ཚོད་ཀྱིས། བུ་མོ་མ་ཡིས་ཁུགས་པར་མི་འགྱུར་རོ། །བདག་རང་ཉིད་ཀྱང་བདུད་ཀྱིས་གསོད་པར་འགྱུར། །དེ་ཡི་སྡིག་དང་སྐྱོན་
གྱི་གྲིབ་མ་ཡིས། །གཤེན་རབ་སྐུ་ཡང་རྨེ་བར་མི་འགྱུར་རམ། དེ་སྐད་ཅེས་དཔོ་ཟ་ཐང་མོས་གཤེན་རབ་ལ་ཞུས་སམ་གསོལ་པས། །དེ་ལ་གཤེན་རབ་ཀྱིས་བཀའ་སྩལ་པ། །
བུ་མོ་གཤེན་ཟ་ནེ་ཆུང་མ། །ཀུན་གཞིའི་རྣམ་པར་ཤེས་པ་ལ། །འདོད་ཆགས་ས་བོན་མ་ཟད་པས། །འདོད་ཅིང་ཆགས་པའི་རང་བཞིན་གྱིས། །སྡུག་བསྔལ་འཁོར་བ་དང་དུ་བླངས། །
འཁོར་བ་དང་དུ་བླངས་པ་ཡིས། །སྡུག་བསྔལ་འབྲས་བུ་དངོས་སུ་གྲུབ། །སྡུག་བསྔལ་མི་བཟོད་སྦྱོང་ཚད་ཚེ། །སེམས་ལ་འགྱོད་པ་དྲག་པོ་སྐྱེས། །གདུལ་ན་འདུལ་བའི་དུས་ལ་བབ། །

ལས་ཀྱིས་འབྲེལ་པའི་བུ་ཡིན་པས། །བདུད་ཀྱི་ཡུལ་ནས་དྲང་བར་བྱ། གསུང་ནས་སྟོན་པ་གཤེན་རབ་ཀྱང༌། འཁོར་གཡུང་དྲུང་སེམས་དཔའ་ལྔ་སྟོང་ལྔ་བརྒྱ་དང་ཆས་ནས་གཤེགས་སོ། །
གཤེན་རབ་ཀྱི་སྐུ་འཁོར་དེ་རྣམས་ཀྱང༌། སྙིང་པོ་རྣམ་གསུམ་རིམ་པ་བཟློས། སྟོན་པ་ཡང་ཆས་ནས། བདུད་ཡུལ་མུན་པའི་གླིང་། ལྕགས་མཁར་སྒོ་བརྒྱའི་རྩ་བར་བྱོན་ན། བདུད་
ཐམས་ཅད་ཀྱང་སྔ་མར་སུན་བྱུང་བས། གཤེན་རབ་ལ་དྲག་པོས་རྒོལ་ནི་མ་ནུས་པར། །ཁ་ནས་ཁུ་ཡིས་འདེབས་ཅིང་། ལ་ལ་ན་རེ་བརྫུན་ཚིག་མཁན་གྱི་གཤེན་རབ་བྱུང་ངོ་ཟེར། 
ལ་ལ་ན་རེ་འགོར་འགོར་ནས་བུ་མོ་ད་ནི་འཕྲོག་ཏུ་བྱུང་ངོ་ཟེར། །ལ་ལ་ན་རེ་ཐབས་ཀྱིས་བུ་མོ་ཤོར་བར་འོང་ངོ་ཟེར། བདུད་ཐམས་ཅད་ཀྱང་འདར་ཤང་ཁྱེར་ནས། ལྕགས་མཁར་སྒོ་
བརྒྱ་རྩེ་བརྒྱའི་ནང་དབུས་སུ། གཤེན་ཟ་ནེ་ཆུང་བཅུགས་ནས། བསྭོ་དང་ཆས་འདེབས་ཤིང་། བསྐོར་ནས་འདུག་པ་ལ། གཤེན་རབ་ཀྱིས་བཀའ་སྩལ་པ། བདུད་ཁམས་འཇིགས་ཤིང་
སྐྲག་མི་དགོས། །ནེ་ཆུང་བདུད་ལ་བྱིན་པ་ཡང༌། སྟོན་པའི་བཀའ་ལ་ཉན་དུ་རེ། །བདུད་ཁམས་ཉོན་མོངས་སྙིང་རེ་རྗེ། །གཉེན་ལ་སྲིད་ཀྱིས་འབྲེལ་པ་ལ། །བུ་མོ་ཕ་ཡིས་ཅི་ལ་

འཕྲོག །ཕ་བུ་ཡིན་པས་སྐྱོ་ལ་ངེས། །ལན་ཅིག་ང་ལ་འཕྲད་དུ་ཐོངས། །བདུད་བུ་གཤེན་ཚ་སྤུན་གཉིས་ཀྱང༌། །ང་ལ་ཕྱག་ཅིག་འཚལ་དུ་ཐོངས། དེ་སྐད་ཅེས་
གསུངས་པས། བུ་མོ་གཤེན་ཟ་ནེ་ཆུང་མ། །ཡབ་ལ་ཤིན་ཏུ་སྐྱོ་ངས་པས། །བདུད་ཀྱིས་བཟུང་ཡང་ཕྱི་རུ་འཐེན། །བདུད་རྗེ་ཁྱབ་པས་སྨྲས་པའི་མདོ། །གཤེན་ཟ་ནེ་ཆུང་ཚུར་གསོན་
དང༌། །མནའ་མ་ཟ་ལ་ཆད་མ་འབོར། །གཤེན་རབ་ཐབས་མཁས་བརྫུན་ཅན་འདི། །འཕྲད་དུ་གཏང་ན་ཁྲིད་དེ་འགྲོ། །བདུད་འཁོར་མང་པོ་ཚུར་ཉོན་ཅིག །འདི་ལ་ཕར་ལ་མ་རྒོལ་
ཅིག །བརྒལ་བས་ཐུབ་པར་མི་འགྱུར་ངེས། །ནེ་ཆུང་བསྐོར་ལ་ཚགས་བསྡམ་མོ། །དེ་སྐད་ཅེས་བདུད་རྗེ་ཁྱབ་པས་སྨྲས། །བུ་མོ་བདུད་ཀྱི་མཁར་དུ་བསྡམས། །སྟོན་པས་སྒོ་ནས་འདི་སྐད་
གསུངས། །འཇིག་རྟེན་ཁམས་ན་སེམས་ཅན་གྲངས་མང་ཡང༌། །འཛམ་གླིང་སོག་ཁར་སྐྱེ་བ་ཤིན་ཏུ་དཀའ། །གཙང་མའི་མི་ལུས་ཐོབ་པ་རབ་ཏུ་དཀོན། །བདེར་གཤེགས་ཞལ་མཐོང་
བརྒྱ་ལ་རེས་འགའ་ཙམ། །སྟོན་པའི་བཀའ་ཉན་ཀུན་གྱི་ཐུན་མོང་མིན། །དལ་འབྱོར་རྙེད་པའི་དུས་འདི་འབད་དེ་བྱང་ཆུབ་མི་སྒྲུབ་ན། །གཙང་མའི་མི་ལུས་ཐོབ་པས་ཅི་ལ་སྨན། །

དཔེར་ན་རྒྱ་མཚོ་ཆེན་པོའི་ནང་དུ་འདུག་ནས་སྐོམ་གྲི་ཤི་བ་ཡིན། །ག་པུར་སྡོང་པོའི་རྩ་རུ་ཚ་བའི་ནད་ཀྱིས་ཟིན་པ་ཡིན། །སྟོན་ཀའི་ལོ་ཏོག་གསེབ་ཏུ་ལྟོགས་པར་ཉལ་བ་
ཡིན། །རིན་པོ་ཆེའི་གླིང་དུ་ཕྱིན་ནས་ནོར་སྐལ་ཆད་པ་ཡིན། །སེམས་ངན་ཆགས་པ་ཆེ་བ་ཟ་མ་མོ་ཡི་ལུས། །བདུད་ཀྱིས་བསླུས་པའི་ནེ་ཆུང་ཉོན་མོངས་སྙིང་རེ་རྗེ། །དམྱལ་
བའི་བཙོ་བསྲེག་གནས་སུ་ད་ནི་མྱུར་དུ་སྐྱེ། །བསྐལ་པ་དུ་མར་དེ་ནས་ཐར་པར་མི་འགྱུར་རོ། །དེ་སྐད་ཅེས་གཤེན་རབ་ཀྱིས་བཀའ་སྩལ་པས། བདུད་ཀྱི་མཁར་ནང་དུ་བུ་མོ་
བརྒྱལ་ཏེ་སོང་ངོ༌། །ནེ་ཆུང་བརྒྱལ་བས་བདུད་འཁོར་ནས་འཇུ་བ་ཡོ་སྐྱེངས་སོ། །བར་དེར་བདུད་རྗེ་ཁྱབ་པས་སྨྲས་པ། །གཤེན་ཟ་ནེ་ཆུང་མ་བརྒྱལ་བར། །ཡར་ལ་མདངས་ཕྱུང་མགོ་
ཐེག་དང༌། །གཤེན་ལ་དད་པ་མ་སྐྱེ་དང༌། །བདུད་ཡུལ་སྟོང་པར་མ་བོར་དང༌། །བུ་གཉིས་དྭ་རུ་མ་བཞག་དང༌། །ཁྱབ་པ་ལམ་དུ་མ་བོར་དང༌། །ཡབ་དང་འཕྲད་དུས་ནམ་ཞིག་ཡོང་། དེ་སྐད་ཅེས་
བདུད་ཁྱབ་པས་སྨྲས་སོ། །དེས་ཀྱང་གཤེན་ཟ་ནེ་ཆུང་མགོ་བཏེགས་པར་མ་གྱུར་རོ། །བདུད་བུ་གཤེན་ཚ་སྤུན་གཉིས་དང༌། མ་ལ་འཇུས་ནས་ཟ་གླགས་གཅོད། །བར་དེར་བདུད་རྒྱ་

ལག་ཐོད་རྗེས་སྨྲས་པ། གཤེན་རབ་བརྫུན་ཅན་ཕེབས་པ་ཡིས། བུ་ཡི་གཟན་པ་ཚོལ་མ་ཁོམ་པས། བུ་ཡིས་མ་ཤ་ཟོས་པར་འོང༌། སྟག་བུ་ཐུང་དང་གཟིག་བུ་ཐུང༌། 
ལྕགས་ཐག་སྔོན་པོ་འདོམ་དགུས་ཁྱིགས། །སྟག་བུ་ཐུང་དང་གཟིག་བུ་ཐུང༌། །སྟག་བས་རྔམ་ལ་གཟིག་བས་ཁྲོ། །སྤྲོ་ཐུང་ཚིག་ཚིག་འཁྲོ་གཉེར་ཡང༌། །ལྕགས་ཐག་སྔོན་པོས་
དབང་རྒྱུ་མེད། དེ་ནས་ཡང་བདུད་ཀྱིས་སྨྲས་པ། །གཤེན་རབ་མི་བོ་ཐབས་མང་ཡང༌། །གཉེན་ལ་རྒྱབ་ལོག་ད་མི་བྱེད། །སྲིད་ཀྱིས་འབྲེལ་པའི་བུ་མོ་འདི། །བདུད་ཀྱི་ཡུལ་ནས་ད་མི་
འཁྲིད། །ནེ་ཆུང་བརྒྱལ་བ་མགོ་ཐེག་ལ། །ཕ་དང་དར་ཅིག་འཕྲད་དུ་ཐོངས། །ལྕགས་ཐག་སྔོན་པོའི་མདུད་ཁྲོལ་ལ། །བུ་གཉིས་མེས་ལ་ཕྱག་འཚལ་ཐོངས། བདུད་རྒྱ་ལག་ཐོད་རྗེས་
དེ་སྐད་ཅེས་སྨྲས་སོ། །དེར་བདུད་རྗེ་ཁྱབ་པ་ལག་རིང་གྱིས། །གཤེན་ཟ་མ་བརྒྱལ་ཡར་ལོངས་ཤིག །ཕ་དང་དར་ཅིག་འཕྲད་དུ་གཏོང༌། །ཡུན་མ་རིང་བར་ཕྱིར་ལ་ཤོག་ཟེར་ནས། བདུད་ཀྱིས་སྣ་
ནས་ཁྲག་ཕྱུངས་ནས། ནེ་ཆུང་དཔྲལ་བར་ཐིག་གཅིག་བསྐུས། འདི་མ་སྐམས་བར་ཕྱིར་ལ་ཤོག་ཅིག་ཟེར་ནས། ཡན་ལག་བཞི་ན་ལྕགས་ཀྱི་ཐག་པ་བཞིས་བཞགས་ནས་

སྒོར་ཕ་དང་འཕྲད་དུ་བཏང་ངོ་། །བཀྱིགས་པའི་ལྕགས་ཐག་དཀྲོལ་ནས་སུ། སྟག་བུ་ཐུང་དང་གཟིག་བུ་ཐུང༌། གཉིས་ཀྱང་མའི་ཕྱི་བཞིན་མེས་ལ་ཕྱག་འཚལ་ཏུ་བཏང་ངོ་། །བདུད་ཕྱི་
མ་སྔར་སུན་ཕྱུང་བས། །གཤེན་རབ་དང་འཕྲད་མ་ནུས་སོ། །དེར་གཤེན་རབ་ཀྱིས་གཟིགས་པས། བུ་མོ་གཤེན་ཟ་ནེ་ཆུང་མ། འདོད་ཆགས་གཡེམ་ལ་དད་པ་ཡིས། བདུད་རྗེ་ཁྱབ་
པའི་ཕྱིར་འབྲེངས་པས། རྣམ་སྨིན་འཕྲལ་ལ་བྱུང་སྟེ་གདའ། །ནེ་ཆུང་ཡན་ལག་གཟུགས་བཞི་ན། །ལྕགས་ཐག་བཞི་ཡིས་བཏགས་ནས་བྱུང༌། །ནུ་མ་གཡས་དང་གཡོན་པ་ལ། །
སྟག་བས་ཟ་ཡི་སྟག་བུ་ཐུང༌། །གཟིག་བས་རྔམ་པའི་གཟིག་བུ་ཐུང༌། མ་ཡི་ནུ་མ་ཁ་རུ་བཅུག །ནུ་ཞོ་མོད་ལ་འཇིབས་པས་ཟད། །ནུ་ཁྲག་ཁ་དམར་སྦག་སྦག་བྱུང༌། 
ནེ་ཆུང་ཉིད་ཀྱི་ཁ་དོག་ནི། །སྔ་མའི་སྣ་གཅིག་ལུས་ལ་མེད། །མགོ་ཡི་སྐྲ་བྱི་ཟང་མ་ཟིང༌། །ངོ་ཡི་བཀྲག་ཤོར་ཐལ་ཀ་མ། །པགས་ཉམས་སོ་ཉམས་སེར་སྔོ་སེངས། །བྲང་རུས་
སྐྲས་ལྟར་བགྲང་དུ་བཏུབ། །མིག་རྣག་སྣབས་སྐམ་རྟ་རྒན་འདྲ། །ལུས་ཀྱང་མདོག་ལོག་སྔོ་སྐྱ་ཁ། །བཀྲག་ཀྱང་གཏིང་ཡལ་རོ་དང་མཚུངས། །ཤ་ཡང་ཡོ་ཤོར་ལྤགས་པས་གཡོགས། །

ལྷུ་ཚིགས་རྩིབ་མ་བགྲང་དུ་གཏུབ། །ཡབ་མཐོང་མཆི་མ་ཁྲག་ཏུ་འཛག །གཤེན་རབ་ཡབ་ཀྱི་སྤྱན་ལམ་དུ། །འདར་ཞིང་དངང་ཞིང་འབུབ་ཅིང་བྱུང༌། །དེ་ལ་
ཡབ་ཀྱང་སྤྱན་ཆབ་ཤོར། །གཡུང་དྲུང་སེམས་དཔའ་ལྔ་བརྒྱ་ཡང༌། །དེ་ལ་སྙིང་རྗེ་མཆི་མ་ཤོར། །དེ་ལ་ཡབ་ཀྱིས་བཀའ་སྩལ་པ། །ལས་ཀྱིས་མནར་བའི་ནེ་ཆུང་མ། །ལས་
ངན་རྣམ་པར་འབྲས་བུ་སྨིན། །བདུད་ཀྱི་གྲོགས་ཕྱིར་འབྲེངས་འབྲེངས་ནས། །ལས་ཀྱི་རྣམ་སྨིན་འོ་རེ་ཁ། །འཁོར་བའི་ལས་ལ་ཆགས་ཆགས་ན། །ལས་ཀྱི་རྣམ་སྨིན་འོ་རེ་ཁ། །
འདོད་ཆགས་གཡེམ་ལ་དད་དད་ན། །ལས་ཀྱི་རྣམ་སྨིན་འོ་རེ་ཁ། །དོན་ལ་རྒྱབ་ཀྱིས་ཕྱོགས་ཕྱོགས་ན། །ལས་ཀྱི་རྣམ་སྨིན་འོ་རེ་ཁ། །ད་ཡང་བུ་མོ་ནེ་ཆུང་ཁྱོད། །སེམས་ལ་
ཏུར་ཀྱུད་མེད་པ་རུ། །བསམ་པ་བཟང་པོའི་སེམས་རྙེད་ནས། །དགེ་བའི་ཕྱོགས་སུ་ཐང་ཆོད་ལ། །བདུད་ཀྱིས་བཏགས་པའི་ལྕགས་ཐག་བཞི། །ཐུགས་རྗེས་མྱུར་བར་གྲོལ་བར་ཤོག །སྟག་
བུ་ཐུང་དང་གཟིག་བུ་ཐུང༌། །ལན་ཆགས་མ་ལ་སྙེགས་པ་ཡང༌། ནུ་མས་འདོད་པ་བསྐང་པར་ཤོག །ནུ་མས་འདོད་པ་བསྐངས་ནས་ཀྱང་། །གསོས་ཀྱིས་སེམས་ཅན་ཐར་བར་ཤོག །

ལུས་ཀྱི་ཤ་ཉམས་བཀྲག་ཤོར་བ། །བཟང་རྒྱན་ཆས་དང་ལྡན་པར་ཤོག །དེ་སྐད་ཅེས་སྟོན་པས་གསུངས་པས། །གཤེན་ཟ་ནེ་ཆུང་ཡང༌། །འཁོར་བའི་ལས་ལ་ཆགས་པས། སྡུག་བསྔལ་ཉམས་སུ་མྱོང༌། །
སྡུག་བསྔལ་ཉམས་སུ་མྱོང་བས་དགེ་བར་སེམས་ཉིད་དག །དགེ་བར་སེམས་ཉིད་དག་པས། སྟོན་པའི་ཐུགས་རྗེ་ཤར། །སྟོན་པའི་ཐུགས་རྗེ་ཤར་བས། བདུད་ཀྱིས་བཏགས་པའི་ལྕགས་ཀྱི་
ཐག་པ་ཡང༌། །སྟོན་པའི་ཐུགས་རྗེས་མོད་ལ་གྲོལ་ཏེ་སོང་། །སེམས་ལ་རིག་པ་ཤར་བས། ཡབ་གཅིག་སྟོན་པའི་སྐུ་ལས་རིན་ཆེན་གསེར་གྱི་ཟངས་གྲི་ཕྱུངས། ནུ་མ་གཡས་གཡོན་
གཉིས་ཀ་རྦད་ཀྱིས་བཅད། སྟག་བུ་ཐུང་དང་གཟིག་བུ་ཐུང་གཉིས་ཀྱི་ཁ་རུ་སྐྱུར། རྟུལ་ཤུགས་དྲག་པོས་སྨོན་ལམ་ཚིག་བཞི་བཏབ། །དོས་དྲག་བདུད་ཀྱི་བུ་གཉིས་ང་ལ་ལན་ཆགས་
སྙེགས་པ་ཁོར། །ནང་ནུབ་སེམས་ཅན་བརྒྱ་བརྒྱའི་སྲོག །བུ་ཡི་ཟས་སུ་ཟ་བ་ཡང༌། །མ་ཡི་རྟུལ་ཤུགས་དྲག་པོ་ཡིས། །ནུ་བཅད་བུ་ལ་སྦྱིན་པ་བཏང༌། །སྟོན་པའི་ཐུགས་རྗེ་བྱིན་
རླབས་ཀྱིས། །བུ་ཡང་འདོད་པ་བསྐང་པར་ཤོག །གཤེན་ཟ་ནེ་ཆུང་མས་དེ་སྐད་སྨྲས་ནས། སྟོན་པ་སྐོར་བ་ཕོག་གསུམ་བྱས། ལྷ་ཕྱག་ལན་དགུ་བཙལ་བས། །རང་ཉིད་སེམས་ལ་དད་

པ་སྐྱེས་ནས། དག་པ་དང༌། །གཤེན་རབ་ཐུགས་རྗེ་བྱིན་རླབས་ཀྱིས། །སྔ་མའི་ཚད་དུ་བཟང་རྒྱན་ཆད་དང་ལྡན། །གསེར་གྱི་ཟངས་གྲིས་ནུ་མ་གཡས་གཡོན་བཅད་པའི་འཕྲོ། །
རིན་ཆེན་གཡུའི་གཡུང་དྲུང་རི་མོར་ཝལ་ཝལ་སོང༌། །གཡུང་དྲུང་རི་མོའི་སྟེང་ན་གསེར་གྱི་མེ་ཏོག་རེ་རེ་སྟོན་པའི་བྱིན་རླབས་ཀྱིས་སྐྱེས་སོ། །དུས་དེར་སྟོན་པའི་དགོངས་པ་ལ། །ལས་ཀྱིས་
མནར་བའི་སེམས་ཅན་ལ། །དད་པ་སྐྱོ་ངས་རིམ་པས་འབྱུང༌། །མི་སྐྱོ་དགེ་ལ་ཐང་བཅད་ཕྱིར། །སྟོན་པས་སྲིད་པར་འཕྲལ་ལ་མཛད། །ནེ་ཆུང་མ་ཡབ་དང་འགྲོགས་ནས། །གཤེན་ཡུལ་
སྙེག་ཏུ་གཤེགས་པ་ལ། །བུ་མོས་ཡབ་ཀྱིས་རྗེས་མ་སླེབས། །ཡབ་དང་གཡུང་དྲུང་སེམས་དཔའ་རྣམས། །ཇེ་རིང་ཇེ་རིང་འགྲོ་འཕྲོ་ལ། །གར་སོང་ཕྱོད་ཀྱིས་མེད་དེ་སོང༌། །དེའི་ཚེ་དེའི་དུས་ན། 
གཤེན་ཟ་ནེ་ཆུང་སྨན་གྱིས། གཤེན་རབ་ཡབ་ཀྱང་སྟོར། གོམ་ཅིག་གོམ་གཉིས་ལ། སྔ་ན་མ་མཐོང་བའི་ཡུལ་ཁམས་ཤིག་ཏུ་ཕྱིན། ཡུལ་ཡང་ཤིན་ཏུ་རྩུབ་ལ་རོམ། ལྕགས་
ཀྱི་ཁང་པ་འབར་བ་ན། སྐྱེས་པ་ཕོ་བརྒྱ་འདུས་ཏེ་སྣང༌། །ཁ་ནས་ཁུ་སྒྲ་གཡབ་ཀྱིན་འདེབས། ནེ་ཆུང་སྐྱོ་ནས་དྲུང་དུ་ཕྱིན། སྐྱེས་པ་ཕོ་བརྒྱས་ཅི་བྱེད་ལྟས། བརྒྱ་ཤོང་ཟངས་ཤིག་ཐབ་ཏུ་

བཙུགས། ཟངས་ཀྱི་ནང་དུ་བལྟས་པ་ལ། བུ་མེད་བཟང་སྡུག་ཅན་ཞིག་བཅུགས། ཁྲག་ཆུ་དམར་པོས་འཚོད་ཅིང་སྣང༌། སྦུད་པ་ཐོགས་པ་བཅུ་ཡིས་འབུད། ཐོ་བ་ཐོགས་པ་བཅུ་
ཡིས་རྡུང༌། སོག་ལེ་ཐོགས་པ་བཅུ་ཡིས་འདྲ། །སྤུ་གྲི་ཐོགས་པ་བཅུ་ཡིས་གཅོད། །གསོར་ཆེན་ཐོགས་པ་བཅུ་ཡིས་འབིགས། །གཟོང་ཆེན་ཐོགས་པ་བཅུ་ཡིས་གཅོད། །སྟ་ཆེན་
ཐོགས་པ་བཅུ་ཡིས་གཤོག །གཟེར་ཆེན་ཐོགས་པ་བཅུ་ཡིས་འདེབས། །གཟར་བུ་ཐོགས་པ་བཅུ་ཡིས་འཆུ། །ཕོར་བ་ཐོགས་པ་བཅུ་ཡིས་འཐུང༌། །ཤིན་ཏུ་མི་བཟོད་དམྱང་སྒྲ་འབྱིན། །
བུ་མོ་གཤེན་ཟ་ནེ་ཆུང་མས། །དེ་ལ་ཤིན་ཏུ་སྙིང་རྗེ་སྐྱེས། །སྐྱེས་པ་བརྒྱ་ལ་སྨྲས་པའི་མདོ། །སྐྱེས་པ་བརྒྱ་ལ་སྙིང་རྗེ་མེད། །ཟངས་སུ་བཅུགས་བུད་མེད་འདི། །འདི་ཙམ་གཅོད་སྦྱོང་བྱེད་པ་
འདི། །འདི་ཡིས་ཁྱོད་ལ་ཉེས་ཅི་བྱས། དེ་སྐད་ཅེས་གཤེན་ཟ་ནེ་ཆུང་གིས་བྱས་ནས། དེ་ལ་མི་བརྒྱས་ལན་བཏབ་པ། འདི་ནི་འཇིག་རྟེན་མིའི་ཡུལ་ན་འདུག་ཙ་ན། ཤིན་ཏུ་ཡང་དགེ་བ་ལ་མི་མོས་
པར། འདོད་ཆགས་ཆེ་ཞིང་གཡེམ་ལ་དགའ། སྐྱེས་པས་སླུས་ཤིན་ཁྱིམ་ལ་དད། སེམས་ཅན་བཅད་ནས་བུ་ཚ་གསོ། བདེན་པའི་བཀའ་ལ་མི་ཉན་པར། མི་བདེན་བདུད་ཀྱིས་

ཕྱིར་འབྲེང་བས། ཤི་ནས་ད་ལྟ་རྣམ་སྨིན་བྱུང་བ་ཡིན། དེ་སྐད་ཅེས་སྐྱེས་པ་བརྒྱས་སྨྲས་པས། གཤེན་ཟ་ནེ་ཆུང་ཡང་རང་གི་མཚང་ལ་ཕོག་པས། བདག་ཀྱང་ལས་དེ་ལ་ཉེ་
བས་ཤི་ནས་འདི་ལྟར་སྐྱེ་འམ་སེམས་ནས། ཤིན་ཏུ་ཤ་རུས་སྐྱི་བུང་གིས་སོང་ནས་མ་དགའ་འོ། །དེ་ནས་གོམ་ཅིག་གོམ་གཉིས་འདོར་ཏེ་ཕྱིན། ལྕགས་ཀྱི་ཁང་པ་འབར་བ་ཞིག་ན་སྐྱེས་པ་
ཕོ་བརྒྱ་འདུས་ནས་སུ། དམྱལ་བའི་ལག་ཆ་ཚང་པ་རུ། སྐྱེས་པ་ཡོ་གས་ཐོགས་ནས་སྣང༌། །ཟངས་ཀྱང་ཁྲག་གིས་བཀང་ནས་སུ། མེ་མི་འབུད་པར་བཙུགས་ནས་སྣང༌། ཁ་ནས་ནམ་
འོང་ནམ་འོང་ཟེར། ཕྱོགས་བཞི་ཀུན་ཏུ་ལྟ་ཞིང་སྣང༌། དེ་ལ་ནེ་ཆུང་རྟོག་པ་ཟོས། སྐྱེས་པ་བརྒྱ་ལ་སྨྲས་པའི་མདོ། ཟངས་འདི་བཙུགས་ནས་ཁྱེད་ཅི་བྱེད། འཇིགས་པའི་ལག་ཆ་ཐོགས་
པ་རྣམས། སེམས་ཅན་གང་ལ་རྡེག་པ་ཡིན། ནམ་འོང་ཟེར་ཞིང་ཕྱོགས་བཞིར་ལྟ། ཁྱེད་བརྒྱའི་གམ་དུ་སུ་ཞིག་འོང༌། དེ་སྐད་ཅེས་ནེ་ཆུང་སྨན་གྱིས་སྨྲས། །སྐྱེས་པ་དེ་བརྒྱས་དིར་གྱིས་
དུས་གཅིག་ལ་སྨྲས་པ། །ངེད་ནི་འཇིག་རྟེན་མི་ཡུལ་ན། བུད་མེད་དུ་གྱུར་པ་ལས་ངན་ལ་སྡིག་ཆེ་བ། གཤེན་གྱི་སྲས་མོ་ནེ་ཆུང་མ་བྱ་བ། ཡབ་སྟོན་པ་གཤེན་རབ་ལྟ་བུ། ཐུགས་

རྗེས་སེམས་ཅན་ཡོ་འདྲེན་པ་བོར་ནས། བདུད་སྡིག་ཅན་ཁྱབ་པ་ལག་རིང་ལྟ་བུའི་ཕྱིར་འབྲེངས་ནས། ལས་ངན་འཁོར་བའི་འདོད་ཆགས་སྤྱད་པས། བདུད་ཀྱི་བུ་སྟག་བུ་ཐུང་དང༌གཟིག་བུ་ཐུང་བྱ་བ། སྐྱེས་
ནས་བུ་དེ་གཉིས་ནི། སྟག་བས་རྔམ་པས་སྟག་བུ་ཐུང་། གཟིག་བས་ཟ་ཡི་གཟིག་བུ་ཐུང་། སྤྲོ་ཐུང་འཁྲོས་ནས་ཕ་མའི་ཤ་ཡང་མི་བརྩན་ཟ་རུ་འོང༌། ནང་རེ་ནུབ་རེ་སེམས་ཅན་བརྒྱ་བརྒྱ་
བསད་ཅིང་བུ་གཟན་དུ་སྟེར། དེ་ལྟ་བུའི་གཤེན་ཟ་ནེ་ཆུ་མ་བྱ་བ་དེ། ད་ནི་མི་ཐོགས་མྱུར་དུ་འཆི་རྒྱུ་ཡིན། ཤི་མ་ཐག་ཏུ་གཤིན་རྗེས་ཁྲིད་དེ་འདི་རུ་འོང། འོང་བའི་དུས་སུ་བུད་མེད་ཕ་ཀི་ཟངས་སུ་
བཅུག་ནས། སྐྱེས་པ་ཕོ་བརྒྱས་གཅོད་སྦྱོང་བྱེད་པ་བཞིན། ངེད་ཀྱང་གཤེན་ཟ་ནེ་ཆུང་མ་ལ་བྱེད་པ་ཡིན། དེ་སྐད་སྐྱེས་པ་ཕོ་བརྒྱས་སྨྲས་པས། གཤེན་ཟ་ནེ་ཆུང་སྨན་ཤིན་ཏུ་སྔངས་ནས། 
ཕྲད་ཀྱིས་བརྒྱལ་ཏེ་སོང་། །དེའི་ཚེ་དེའི་དུས་ན། །སྟོན་པ་གནས་མཆོག་དམ་པར་བྱོན། །དཔོ་ཟ་ཐང་མོས་མདུན་བསུས་ནས། །བསྐོར་བ་བྱས་ཀྱིན་ལྷ་ཕྱག་བཙལ། །པུས་བཙུགས་ཐལ་སྦྱར་ཞུས་
མདོ། །རྣམ་པ་ཐམས་ཅད་མཁྱེན་པའི་སྟོན་པ་ལགས། །སེམས་ངན་ཆགས་པ་ཆེ་བ་ཡི། །བདུད་ཕྱིར་འབྲེང་བའི་ནེ་ཆུང་མ། སྟོན་པས་ཐུགས་རྗེས་མ་ཟིན་ནམ། དེ་སྐད་ཅེས་དཔོ་ཟ་ཡིས་

ཞུས་པས། གཤེན་རབ་ཀྱིས་བཀའ་སྩལ་པ། །བདུད་ཀྱིས་བསླུས་པའི་ནེ་ཆུང་ལ། །བདུད་ཀྱི་ཡུལ་ནས་ཐུགས་རྗེས་དྲངས། །མཚོ་ལ་ཁྲུས་ཤིག་མ་བྱས་པར། །ད་རུང་བདུད་ཀྱི་བྱིན་
སྡིགྭ་པས། །ད་ལྟ་མཚོ་ལ་ཁྲུས་བྱེད་ཀྱིས། །དེ་ནས་ཡུམ་གྱི་སྤྱན་སྔར་མཆིས། དེ་སྐད་ཅེས་བཀའ་བསྩལ་པས། དཔོ་ཟ་ཐང་མོ་ལ་སོགས་ཏེ། འཁོར་པ་ཐམས་ཅད་ཤིན་ཏུ་དགའ། །དེ་ཡང་ངེས་
པར་མ་བསྟན་ཏེ། ཐབས་ལ་མཁས་པའི་ལྡེམ་དགོངས་སོ། །དེ་ནས་སེང་གེ་རྒྱབ་སྣོལ་བྲག་ཕུག་ཏུ། །གཤེན་རབ་ཐུགས་ཀྱི་དམ་པའི་སྲས། །འ་ཞ་གསང་བའི་དྲུང་དུ་བྱོན། །འ་ཞ་གསང་
སྒོམ་འཕྲོ་ཆོད་དང༌། །གསང་གཏམ་ཚིག་གསུམ་ཁྱོད་ཀྱིས་ཐུབ། །བུད་མེད་བྱ་བ་ཆགས་པ་ཆེ། །དད་པའི་སེམས་ལ་སྐྱོ་ངས་ཡོད། །གཤེན་ཟ་ནེ་ཆུང་བདུད་ལས་བཀུག །བརྟས་ནས་ལོག་
པ་བྱས་ཡིས་དྭོགས། །སྡུག་བསྔལ་བསྟན་ཅིང་སུན་ཕྱུང་ཕྱིར། ང་སྲིད་པ་རྣམ་པར་མཁྱེན་པ་ཡིས། །ལམ་དུ་སྡུག་བསྔལ་སྲིད་པ་བསྟན། །ནེ་ཆུང་སྔངས་ནས་བརྒྱལ་ཏེ་འདུག །ཁྱོད་ཀྱིས་བརྒྱལ་
སངས་ཁྲིད་ཁྲིད་ལ། །མཚོ་ལ་ཁྲུས་ཀྱིས་ཁྲིད་ལ་ཤོག །སྡིག་པའི་ཕྱོགས་སུ་ད་མི་ལྡོག །མཚོ་ལ་ཁྲུས་དང་གཙང་བྱེད་པ། །ཀུན་རྫོབ་དངོས་སུ་བདེན་པ་ཙམ། དེ་སྐད་ཅེས་སྟོན་པས་བཀའ་

བསྩལ་པས། འ་ཞ་གསང་བ་མདོ་སྡུད་ཀྱང༌། སློབ་དཔོན་ལྷའི་བཀའ་བྱུང་བས། གསང་བའི་སྒོམ་པ་འཕྲོ་བཅད་ནས། གཤེན་ཟ་ནེ་ཆུང་འདྲེན་དུ་སོང་ངོ་། །དེ་ནས་གཤེན་ཟ་ནེ་ཆུང་བརྒྱལ་བའི་སྔས་སུ། 
འ་ཞ་གསང་བ་ཐལ་གྱིས་ཕྱིན། གསེར་གྱི་ཧོས་རུ་རྩེ་མོ་ཡིས། ནེ་ཆུང་བརྒྱལ་བའི་སྔས་ནས་བཏེག །འ་ཞས་ཚིག་བཤད་འདི་སྐད་སྨྲས་པ། །གཤེན་ཟ་ནེ་ཆུང་ཡར་ལོངས་དང༌། །བདག་གཤེན་
རབ་ལྷ་ཡིས་གཏང་བ་ལགས། །ཕྱིན་ཆད་སྡིག་པར་མ་ལོག་ན། །སྔ་མའི་ལས་ལ་མ་བརྒྱལ་དང་། །འགྱོད་པ་དྲག་པོ་དྲག་པོ་བསྐྱེད་ནུས་ཀྱིན། །སྦྱིན་པ་དྲག་པོ་དྲག་པོ་གཏོང་ནུས་ཅིང་། །བཤགས་
པ་དྲག་པོ་དྲག་པོ་བྱེད་ནུས་ན། །མཆོད་པ་དྲག་པོ་དྲག་པོ་འབུལ་ནུས་ན། །དམྱལ་བའི་གནས་འདིར་ལྟུང་བར་མི་འགྱུར་ངེས། དེ་སྐད་ཅེས་ནེ་ཆུང་མ་ལ་སྨྲས་པས། གཤེན་ཟ་ནེ་ཆུང་ཡང་
བརྒྱལ་བ་སངས་པར་གྱུར་ནས། དགའ་བའི་སེམས་སྐྱེས་ནས། འ་ཞ་གསང་བ་ལ་སྨྲས་པ། །དམྱལ་ཟངས་འདི་རུ་མ་འཚོད་ཅིག །སྐྱེས་པ་འདི་བརྒྱས་གཅོད་སྦྱོང་མི་བགྱིད་ན། །སྡིག་སྤོངས་
དགེ་བ་ཐང་བཅད་གཞུང་བཞིན་སྤྱོད། དེ་སྐད་ཅེས་ནེ་ཆུང་སྨན་གྱིས་སྨྲས་ནས། གཤེན་ཡུལ་དུ་ཆས་སོ། །འ་ཞས་ཡང་སྨྲས་པ། ད་ནི་དགེ་ལ་ཐང་ཆོད་ཅིག །སྡུག་བསྔལ་ཉམས་སུ་མྱོང་

བ་བས། །བདུད་ཀྱི་བྱིན་ཆགས་གཡེང་པ་བས། །བར་གྱི་མཚོ་ལ་ཁྲུས་ཀྱང་བྱས། །གནས་མཆོག་དམ་པར་ཁྲིད་ནས་ཕྱིན། །འོལ་མོ་ལུང་རིང་སེམས་ཅན་ཀུན། །མདུན་ནས་
བསུས་ནས་ཤིན་ཏུ་དགེས། །བུ་མོ་གཤེན་ཟ་ནེ་ཆུང་མ། །དཔོ་ཟ་ཐང་མོ་ཡུམ་དང་མཇལ། །དེའི་ཚེ་དེའི་དུས་ན། བདུད་ཁྱབ་པ་ལག་རིང་ཀྱང༌། སྡོད་སྡོད་རེ་སྐྱོ། ནེ་ཆུང་འོང་དུས་མེད། མཁར་གྱི་
ནང་དུ་ལྕགས་ཀྱི་ཞགས་ཐག་འཐེན། ནེ་ཆུང་ཡེ་མེད་ལྕགས་ཐག་གྲོལ་ནས་བྱུང༌། །བདུད་ཁམས་ཀུན་ཀས་ཆོ་ངས་བཏབ། མཁར་ཕྱི་ནང་ནས་སྒོ་རུ་ཀུན་ཀས་བརྒྱུགས་ཙམ་ན། གཤེན་
རབ་འཁོར་དང་བཅས་པ་དང༌། །གཤེན་ཟ་ནེ་ཆུང་ཡུལ་ན་མེད། །སྟག་བུ་ཐུང་དང་གཟིག་བུ་ཐུང༌། མ་ཡི་ནུ་མ་འཐུང་ཞིང་སྣང༌། བདུད་རྗེ་ཁྱབ་པ་ལག་རིང་ཀྱིས། བུ་ལ་སྨྲེ་ནས་ཚིག་སྨྲས་པ། 
བདུད་ཕྲག་གཤེན་ཚ་ལྟས་ངན་གཉིས། ད་ཅིའི་མི་ཁྱུ་མང་པོ་དང༌། ཁྱོད་ཀྱི་ཨ་མ་གང་དུ་སོང༌། མ་མེད་ནུ་བཅད་ཁྱེད་འཐུང་བ། མ་བསད་ཁྱེད་ཀྱིས་མ་ཟོས་སམ། ཁྱབ་པས་བུ་ལ་དེ་
སྐད་སྨྲས། བུ་ཡིས་ཕྱིར་ལ་ལན་བཏབ་པ། །ཡབ་གཅིག་བདུད་རྗེ་ཁྱབ་པ་ལགས། །ད་ཅིའི་མི་ཁྱུ་མང་པོ་དང་། །ཡུམ་ཅིག་ནེ་ཆུང་འགྲོགས་ནས་སོང༌། མེས་གཅིག་སྟོན་པ་གཤེན་རབ་

ཀྱིས། གསེར་གྱི་ཟངས་གྲི་སེར་པོ་ཡིས། །ཡུམ་གྱི་བྲང་ལ་ནུ་བཅད་དེ། །བདག་ཅག་གཉིས་ཀྱི་ཁ་རུ་བཅུག །དེ་ནས་ཚིག་བཤད་འདི་སྐད་སྨྲས། །དོས་དྲག་བདུད་ཀྱི་བུ་གཉིས་འདིས། །ང་ལ་
ལན་ལགས་སྙེག་པ་འཁོར། །ནང་ནུབ་སེམས་ཅན་བརྒྱ་བརྒྱའི་སྲོག །བུའི་ཟས་སུ་ཟ་བ་ཡང༌། །མ་ཡི་རྟུལ་ཤུགས་དྲག་པོ་ཡིས། །ནུ་བཅད་བུ་ལ་སྦྱིན་པ་བཏང༌། །སྟོན་པའི་ཐུགས་
རྗེ་བྱིན་རླབས་ཀྱིས། །བུ་ཡང་འདོད་པ་སྐོངས་པར་ཤོག དེ་སྐད་ངེད་ལ་མ་ཡིས་སྨྲས། མ་ཡང་སྔ་ན་མི་འདྲ་བར། བཟང་ལ་སྡུག་པ་ཞིག་ཏུ་སོང༌། མི་དང་མི་རུ་བཅས་པ་རྣམས། དེ་ནས་
ཕྱོད་ཀྱིས་མེད་དེ་སོང༌། བུ་ཡིས་ཕྱིར་ལ་དེ་སྐད་སྨྲས། བདུད་རྗེས་བུ་ལ་ཡང་སྨྲས་པ། བདུད་ཕྲུག་གཤེན་ཚ་སྤུན་གཉིས་པོ། མ་ལ་འཇུས་ཤིང་འཆང་ངོ་ཆོག །འཇུ་འཆང་བྱས་པས་མ་ཐུབ་ན། 
ངུ་ཞིང་ཕ་ལ་འབོད་དོ་ཆོག །དེ་ཀ་རང་གིས་ཆོག་པ་ལ། དེ་ཚེ་ང་ཡིས་ཚར་བར་འོང་། དེ་སྐད་ཅེས་ཁྱབ་པས་བུ་ལ་སྨྲས། །བུ་ཡིས་ཕྱིར་ལ་ལན་སྨྲས་པ། །ཡབ་གཅིག་ཁྱབ་པ་ལག་རིང་
ལགས། །མ་ཡིས་བོར་རུང་མ་བོར་རུང༌། །བདག་ཅག་གཉིས་ལ་དོ་གལ་མེད། །མ་དང་འགྲོགས་པའི་དུས་སུ་ཡང༌། །ནང་ནུབ་སེམས་ཅན་བརྒྱ་བརྒྱ་ཡི། །བདག་ཅག་གཉིས་ཀྱིས་ཤ་ཟོས་

ཀྱང༌། །འགྲངས་རྒྱུ་མེད་པར་ཕྱིར་ལ་སྡུག །ད་ལྟ་མ་ཡི་ནུ་ཟ་བས། །ངེད་ལས་འགྲངས་ཤིང་སྐྱིད་པ་མེད། །ཕ་དང་མ་ཡང་དགོས་རྒྱུ་མེད། །མ་དྲིན་ནུ་མ་འཐུང་ཟ་བྱེད། དེ་སྐད་
བུ་ཡིས་ཕ་ལ་སྨྲས། བདུད་རྗེ་ཁྱབ་པ་ལག་རིང་ཀྱིས། འཁོར་རྣམས་ཀུན་ལ་སྨྲས་པའི་མདོ། །བདུད་འཁོར་ཤན་པ་འབུམ་སྡེ་གསོན། །སླུས་ཚིག་ཐབས་ལ་མཁས་པ་ཡི། །གཤེན་རབ་སྒོ་
རུ་འོངས་ཙམ་ན། །འདི་ལྟ་བུ་ཅིག་འོང་བར་དྭོགས། །གཤེན་ཟ་ནེ་ཆུང་ཁྲིད་དེ་སོང༌། སྟག་བུ་ཐུང་དང་གཟིག་བུ་ཐུང༌། །སེམས་ཅན་བརྒྱ་བརྒྱས་མི་འགྲངས་པ། །གཤེན་ཟ་ནེ་ཆུང་བུ་ཡིན
པས། །ནུ་བཅད་ཕུལ་ཐག་ཙམ་རེ་ཡིས། །ད་ལྟ་འགྲངས་ངོམས་ཕྲད་དེ་སྣང༌། །རེ་ལྟ་གཤེན་རབ་བྱིན་རླབས་ཡིན། །ཚོད་ཀ་འདི་ལ་སྦྱར་བས་ན། །བུ་ཡང་སང་གནངས་སྐུན་ནས་ཁྱེར། །
ཁམ་འགའ་སླེབ་པར་མི་སྲིད་དམ། །ནེ་ཆུང་ཤོར་བའི་རྗེས་ལ་འདོང༌། །བུ་གཉིས་ལྕགས་མཁར་ནང་དུ་བཅུག །ཕྱི་དང་མེས་ལ་གཏད་གཉེར་བྱ། །ཁྱབ་པ་འཁོར་དང་བཅས་ནས་སུ། །གཤེན་
རབ་ཡབ་སྲས་རྗེས་འབྲེངས་ནས། །སྟོན་པའི་ཐུགས་རྗེ་བྱིན་རླབས་ཀྱིས། །མེ་འཁྲིགས་ཆུ་འཁྲིགས་མང་པོས་ཆོད། །བསྐོར་བས་བསྐོར་བར་མ་གྱུར་ཏོ། །འགོངས་པས་འགོངས་པར་མ་གྱུར་

ཏོ། །འཛུལ་བས་འཛུལ་བར་མ་གྱུར་ཏོ། །ནེ་ཆུང་བསམ་པ་དག་པ་ཡིས། །བདུད་ཀྱིས་བསྡུས་པ་གཤེན་གྱིས་ཟློགས། །བདུད་རྗེ་ཁྱབ་པ་ལག་རིང་དེ། །འཁོར་དང་ཆས་ནས་སླར་ལ་ལོག །ཡི་མུག་ག་
ཆད་ཁྱིམ་དུ་ཕྱིན། །ཞེ་སྡང་བདུད་ཀྱི་འཁོར་རྣམས་ཀུན། །སྟག་བུ་ཐུང་དང་གཟིག་བུ་ཐུང༌། །མ་ཕྱིར་འབྲེངས་ནས་ཤོར་གྱིས་དྭོགས། །བསྐོར་ནས་མེལ་ཙེ་དམ་པར་བཙུགས། དེའི་ཚེ་དེའི་དུས་ན། 
གཤེན་ཟ་ནེ་ཆུང་མ་འཁོར་བའི་ཁྱིམ་ཐབ་ལ་གཏིང་ནས་སྒྱིད་པ་ལུག །སྟོན་པ་གཤེན་རབ་ལ། ལུས་བཏུད་པུས་བཙུགས་ཐལ་སྦྱར་ནས། །མེ་ཏོག་རྣམ་པ་སྣ་ཚོགས་པ། མཆོད་པར་
ཕུལ་ནས་ཞུས་པའི་མདོ། །སྟོན་པ་གཤེན་རབ་མཁས་པའི་མཆོག །རྣམ་པ་ཐམས་ཅད་མཁྱེན་པའི་ཐུགས། །སེམས་ཅན་ཀུན་གྱི་ཡབ་གཅིག་པོ། །མ་རིག་སྟོན་པའི་བདེན་པའི་
ཕུལ། །བདག་འདྲ་མོ་ལུས་སྡིག་མོ་ཆེ། །སྔོན་ཀྱང་ལས་ངན་སྡིག་ཆེ་བ་འམ། །ད་ལྟ་ཟ་མ་མོ་ཡི་ལུས། །མོ་ཡི་ནང་ནས་ཆགས་པ་ཆེ། །ལས་ངན་བདུད་དང་འཁོར་བ་སྤེལ། །ལུས་ལས་
ལན་ཆགས་བུ་ཆད་པ། །སྟག་བུ་ཐུང་དང་གཟིག་བུ་ཐུང༌། །སྙིང་རྗེ་མེད་པའི་བདུད་རྣམས་ཀྱིས། །སེམས་ཅན་མང་པོ་གསད་ནས་ཟོས། །དེའི་སྡིག་ཤས་དངོས་ལ་མཆི། །བུ་གཉིས་སྐྱེས་ནས་

དེ་བས་ཐུ། །བདུད་རིགས་གདུག་པ་ཅན་ཡིན་པས། །སེམས་ཅན་བསམ་དུ་མེད་པ་འགུམས། །དེ་ཡི་སྡིག་ཤས་དངོས་ལ་འཆི། །བདུད་ཀྱི་གྲོགས་དང་འགྲོགས་འགྲོགས་ནས། །
རང་བཞིན་ངན་པའི་གྲིབ་མས་འགོས། །དེ་ཡི་སྡིག་ཤས་དངོས་ལ་འཆི། །བདེན་པའི་བཀའ་ལ་རྒྱབ་ཀྱིས་ཕྱོགས། །དེ་ཡི་བཀའ་ཆད་དངོས་ལ་འཆི། །ཤིན་ཏུ་གནོང་ཞིང་རབ་ཏུ་འགྱོད། །
གསོན་ཚེ་འདི་ལ་བཀའ་ཆད་བྱུང༌། །སྟོན་པའི་ཐུགས་རྗེ་མ་ལགས་ན། །བདུད་ཀྱི་ཡུལ་ནས་དམྱལ་བར་ཐལ། །འ་ཞ་གསང་ཐུབ་མ་ལགས་ན། །མ་འགུམ་པ་རུ་དམྱལ་བར་ཁུམས། །བརྒྱལ་
སར་གུམ་ནས་ཟངས་དུ་འཚོད། །སྐྱེས་པ་བརྒྱ་ཡིས་གཅོད་སྦྱོང་བྱེད། །དེ་ཡི་ཡུལ་ནས་འ་ཞས་དྲངས། །སྒྱུ་མ་ལགས་པས་མི་རྟག་འཆི། །ཤི་བའི་དུས་སུ་གར་སྐྱེ་བ། །བདག་རང་ཉིད་ཀྱིས་
ས་ལེར་ཁུམས། །དངོས་སྡིག་དེ་རྣམས་སྦྱང་བ་དང༌། །སྡུག་བསྔལ་ཡུལ་དེར་མི་སྐྱེ་བ། །ཐབས་ཀྱི་རྒྱལ་པོ་སྟོན་པ་ལགས། །ཡབ་ལ་ཐུགས་རྗེ་ཇི་ལྟ་བུ་མངའ། དེ་སྐད་ཅེས་ནེ་ཆུང་གིས་
ཞུས་སམ་གསལ་ཏོ། །དེ་ལ་སྟོན་པས་བཀའ་སྩལ་པ། །འཁོར་བའི་ལས་ལ་སྒྱིད་པ་ལུག །དམྱལ་བའི་འདམ་རྫབ་ཁྱིམ་སྤངས་ནས། དགེ་ལ་ཐང་བཅད་དད་པ་ཡི། །སེམས་དང་ལྡན་

པའི་ནེ་ཆུང་མ། །ལན་ཆགས་བུ་བོར་བདུད་ཀྱི་གྲོགས་སྤངས་ནས། །རྟུལ་ཤུགས་སྟོབས་ལྡན་བཟོད་ཐོབ་མི་མོའི་མཆོག །གཞན་དང་ཁྱད་པར་ཡོད་པའི་ནེ་ཆུང་མ། །སྡུག་བསྔལ་རྒྱུ་ལ་ཞུགས་
པའི་སེམས་ཅན་རྣམས། །ཐུགས་རྗེའི་རྐྱེན་གྱིས་ཟློགས་པ་སྐལ་ལྡན་དད་ཆེ་འགའ། །སྡུག་བསྔལ་ཐག་བཅད་བདེ་སྐྱིད་སྒོར་ཞུགས་ནེ་ཆུང་མ། །ངེས་པའི་དོན་བསྟན་ལུས་སེམས་ཐུད་
ལ་ཉོན། །སྔར་བྱས་སྡིག་ཚོགས་མ་རིག་སེམས་ཅན་བློ། །རིག་ནས་སྤངས་ནུས་དགེ་བའི་རབ་མཆོག་ཡིན། དད་པ་དྲག་པོ་ཕྱིར་མི་ལྡོག་པའི་རྒྱུ། །བསོད་ནམས་དེ་ལ་དཔག་ཏུ་མེད་པ་
ཡིན། ད་ཡང་སྔ་མ་བྱས་པའི་དངོས་སྡིག་དང༌། སྡུག་བསྔལ་ཡུལ་དུ་སྐྱེ་བ་རྣམས། སྡིག་སྦྱང་མི་སྐྱེ་བར་བྱས་པ་ན། གསས་མཁར་ཤམ་པོ་ལྷ་རྩེའི་སྒོར། བདེར་གཤེགས་ལྷ་ཆེན་སྲིད་
པ་ལ། འགྱོད་བཤགས་མཆོད་པ་རྣམ་ལྔ་ཕུལ། སྔར་བྱས་སྡིག་སྒྲིབ་བྱང་བར་འགྱུར། དམྱལ་བའི་ཡུལ་དེར་མི་སྐྱེ་ངེས། དེ་སྐད་ཅེས་བཀའ་སྩལ་པས། ཡང་ནེ་ཆུང་གིས་སླར་
གསོལ་པ། །འཁོར་བའི་ས་ལ་གནས་པ་ཡིས། །ཤིན་ཏུ་རིག་པའི་བློ་ཆུང་ན། །བདེར་གཤེགས་ལྷ་གཤེན་སྲིད་པ་ལ། །མཆོད་པ་རྣམ་ལྔ་ཕུལ་བ་ལ། །གང་གང་ལགས་པ་མི་འཚལ་

ན། །དངོས་སྡིག་བྱང་བར་ཅང་འགྱུར་རམ། །ཡབ་གཅིག་སྟོན་པ་ཐུགས་རྗེ་ཅན། །མཆོད་པ་རྣམ་ལྔ་བཤད་དེ་གསོལ། དེ་སྐད་ཅེས་ནེ་ཆུང་གིས་སླར་གསོལ་པས། །དེ་ལ་
སྟོན་པས་བཀའ་བསྩལ་པ། དེ་ནི་འདི་ལྟར་རོ། །འཁོར་བའི་སེམས་ཅན་ཐམས་ཅད་ནི་རྒྱུ་དུག་ལྔའི་དབང་གིས། འཁོར་བའི་གནས་ལྔར་སྐྱེ་སྟེ། དེ་རྒྱུན་བཅད་པའི་ཕྱིར། སྟོན་པའི་
ཐུགས་རྗེས་བོན་སྒོ་བཞི་མཛོད་དང་ལྔའི་མཆོད་པ་བསྟན་པའོ། །བོན་སྒོ་རེ་རེ་ནས་མཆོད་པ་རྣམ་པ་ལྔ་ལྔ་འབྱུང་སྟེ། བོན་དཔོན་གསས་ཀྱི་ནང་ནས། ཞེ་སྡང་བྱམས་པ་ལ་མཆོད་པ་
དང་གཅིག །འདོད་ཆགས་སྦྱིན་པ་ལ་མཆོད་པ་དང་གཉིས། གཏི་མུག་ཡེ་ཤེས་ལ་མཆོད་པ་དང་གསུམ། འཕྲ་དོགས་ཡངས་པ་ལ་མཆོད་པ་དང་བཞི། ང་རྒྱལ་ཞི་བ་ལ་མཆོད་པ་དང་
ལྔའོ། །བོན་ཆབ་དཀར་གྱི་ནང་ནས། བྱིན་གྱི་རླབས་ཀྱིས་སྐྱེ་བ་རྣམ་པ་བཞི་སྒྲལ་བ་ལ་མཆོད་པ་དང་གཅིག །ཐུགས་རྗེའི་སྟོབས་ཀྱིས་འཁོར་བའི་ལམ་ལྔ་བཅད་ལ་མཆོད་པ་དང་གཉིས། 
སྔགས་ཀྱི་མཐུ་ཡིས་ཉོན་མོངས་པའི་ཆགས་པ་སྦྱང་ལ་མཆོད་པ་དང་གསུམ། ཕྱག་རྒྱའི་དབང་གིས་མི་དང་ལྷའི་གོ་འཕང་དུ་ཚོགས་སྐྱེད་ལ་མཆོད་པ་དང་བཞི། ཏིང་ངེ་འཛིན་གྱི་དབང་གིས་ཡེ་ཤེས་

ཀྱི་ཀློང་དུ་མཉམ་པར་བཞག་ལ་མཆོད་པ་དང་ལྔའོ། །བོན་ཆབ་ནག་གི་ནང་ནས། ལུས་གུས་པའི་མཆོད་པ་དང་གཅིག །ངག་སྙན་པའི་མཆོད་པ་དང་གཉིས། ཡིད་དད་པའི་མཆོད་པ་དང་གསུམ། 
ཟས་གཙང་མའི་མཆོད་པ་དང་བཞི། རྫས་མཛེས་པའི་མཆོད་པ་དང་ལྔའོ། །བོན་འཕན་ཡུལ་གྱི་ནང་ནས་མར་མེ་མདངས་གསལ་གྱི་མཆོད་པ་དང་གཅིག །སྦྱར་སྤོས་དྲི་བདའི་མཆོད་པ་དང་
གཉིས། རྩི་སྨན་རོ་མཆོག་གི་མཆོད་པ་དང་གསུམ། ལྷ་སངས་ཞལ་ཟས་ཀྱི་མཆོད་པ་དང་བཞི། །མེ་ཏོག་མཛེས་ལྡན་གྱི་མཆོད་པ་དང་ལྔའོ། །བོན་གཙང་མ་མཐོ་ཐོག་སྤྱི་རྒྱུག་
གི་ནང་ནས། སྐུ་ཡི་མཆོད་པ་ཕྱག་རྒྱ་དང་གཅིག གསུང་གི་མཆོད་པ་སྙིང་པོ་དང་གཉིས། ཐུགས་ཀྱི་མཆོད་པ་ཏིང་ངེ་འཛིན་དང་གསུམ། ཡོན་ཏན་གྱི་མཆོད་པ་ཡོ་བྱད་དང་བཞི། ཕྲིན་
ལས་ཀྱི་མཆོད་པ་ཚིག་བཤད་དང་ལྔའོ། །དེ་རྣམས་ཁྱོད་ལ་བཤད་པ་ཡང༌། སེམས་ཅན་དོན་དུ་ཕྱེ་བ་ལས། ངེས་པའི་དོན་དམ་རྟོགས་ཙམ་ན། གཅིག་གི་ནང་ན་གཅིག་ཚང་ངོ་། །རྫས་
ལ་བརྟེན་པའི་དགེ་བ་ཡིན། སྒྲིབ་པ་སྦྱང་བའི་རྒྱུར་བསྟན་ཏོ། །ནེའུ་ཆུང་ཤེས་རབ་རྩལ་དང་སྦྱོར། གང་ཁོབས་གཅིག་གིས་མཆོད་པ་ཕུལ། སྡིག་སྒྲིབ་དག་པར་དོན་ངེས་སོ། །དེ་སྐད་ཅེས་

གཤེན་རབ་ཀྱིས་བཀའ་སྩལ་པས། ཡང་གཤེན་ཟ་ནེ་ཆུང་གིས་གསོལ་པ། སྡིག་པའི་ལས་ལ་འཕྲིག་ཙམ་མེད། དགེ་བའི་ལས་ལ་ཐང་ཆོད་པས། དངོས་རང་སེམས་ལ་རིག་
པ་ཤར། སྒོ་བཞིའི་བོན་མཆོད་པ་བསྟན་པ་རྣམས། བློ་རབ་ཏིང་འཛིན་མཆོད་པར་གདའ། ཁོ་མོ་དངོས་ཀྱིས་རྔོ་མི་ཐོག འཕན་ཡུལ་རྒྱས་པའི་མཆོད་པ་ལྔ། ལྷ་གཤེན་སྲིད་པ་བདེར་གཤེགས་
ལ། རང་ཡང་སྡིག་སྒྲིབ་སྦྱང་ཕྱིར་འབུལ། ཕྱི་རབས་རྣམས་ལ་དཔེ་རུ་བཞག དེ་སྐད་ཅེས་ནེ་ཆུང་གི་སྟོན་པ་ལ་ཞུས་ནས། མཆོད་པའི་རྫས་དང་ཡོ་བྱད་བསགས། གཟུགས་ཕུང་ཁྲུས་ཀྱིས་
དག་པར་བཀྲུས། རྒྱན་དང་ཆ་ལུགས་མཛེས་པར་བྱས། གསས་མཁར་ཤམ་པོ་ལྷ་རྩེའི་སྒོར། བདེར་གཤེགས་ལྷ་གཤེན་སྲིད་པ་ལ། ལུས་ངག་བཏུད་དེ་མཆོད་པར་འབུལ། དེའི་ཚེ་དེའི་དུས་
ན། བུ་མོ་གཤེན་ཟ་ནེ་ཆུང་དེ། །བསམ་པ་བཟང་པོ་ཐང་ཆོད་པས། །གཤེན་རབ་ཐུགས་རྗེའི་བྱིན་རླབས་ཀྱིས། །མེ་ལོང་གཡའ་དག་བཞིན་དུ་གསལ། །མཆོད་པ་རྣམ་ལྔ་འབུལ་བ་
ཡང༌། །སེམས་ཅན་དོན་དུ་སྟོན་པ་ཙམ། །གསལ་བའི་གཤེན་ཟ་ནེ་ཆུང་མས། །མཉམ་པའི་ཕྱག་རྒྱ་ཐུགས་ཀར་བསྣོལ། དག་པ་རྣམ་པ་དྲུག་གི་སྒོ་ནས་ཏིང་ངེ་འཛིན་གྱིས་བཟུང་ནས་

མཆོད་པ་ཕུལ་ལོ། །སྣོད་རྣམ་པར་དག་པ་ཕྱི་འབྱུང་བ་རྣམ་བཞི་རིན་པོ་ཆེའི་གཞལ་ཡས་ཁང་དུ་ཏིང་ངེ་འཛིན་གྱིས་བཟུང༌། བཅུད་རྣམ་པར་དག་པ་ནང་ཁམས་གསུམ་གྱི་སེམས་ཅན་ལྷ་དང་ལྷ་
མོའི་སྐུ་རུ། ཏིང་ངེ་འཛིན་གྱིས་བཟུང༌། རྫས་རྣམ་པར་དག་པ་མཆོད་པ་དང་སྦྱིན་པ་གཉིས། འདོད་པའི་ཡོན་ཏན་ལྔ་གྱུར་པར་ཏིང་ངེ་འཛིན་གྱིས་བཟུང༌། བདག་རྣམ་པར་དག་པ་ལྷའི་སྐུ་ཤེལ་
སྒོང་ཕྱིས་པ་འདྲ་བ། དྲི་མེད་འོད་ཟེར་འཕྲོ་བ་གཅིག་ཏུ་ཏིང་ངེ་འཛིན་གྱིས་བཟུང་། མགྲོན་རྣམ་པར་དག་པ་རྫས་ཅི་འདོད་ཡིད་བཞིན་དང་ཕྲད་ནས། དགོས་འདོད་རེ་བ་སྐོངས་པར་ཏིང་ངེ་འཛིན་
གྱིས་བཟུང༌། བདེར་གཤེགས་རྣམ་པར་དག་པ་སྐུ་བཞི་མཛེས་པའི་ཞལ་བཞི་ཤིན་ཏུ་གྲངས་མང་བར་ཀུན་ན་གནས་པར་ཏིང་ངེ་འཛིན་གྱིས་གཟུང་། །དེ་ནས་ཤེས་རིག་གསལ་བའི་ནེ་ཆུང་མས། 
ཏིང་ངེ་འཛིན་དང་མ་བྲལ་བར། མཉམ་པའི་ཕྱག་རྒྱ་ཕྱེ་ནས་སུ། རྔ་གཤང་ལ་སོགས་སྒྲ་རྣམས་ཕྱུང་། གསེར་གྱི་གཞོང་པ་གཙང་མ་རུ། བདུད་རྩིའི་ཆར་པ་ཆུ་ཡིས་བཀང༌། ཙན་དན་
སྡོང་པོའི་སྨན་བདུན་བླུགས། ཨུད་དུ་འབར་བའི་མེ་ཏོག་གིས། ཡོངས་སུ་གཏོར་ནས་འདི་སྐད་བརྗོད། །ངོ་མཚར་རྨད་དུ་བྱུང་བ་ཡི། །ཚངས་པའི་གཙང་རྫས་བདུད་རྩིའི་གཙང་ཆུ་འདི། །དང་པོ་

ཡེ་མེད་སྟོང་པ་ལ། །དགུང་སྔོན་མཐོན་པོ་བོན་ཉིད་དབྱིངས་ནས་གདལ། །ཐུགས་རྗེ་སྤྲིན་ཕུང་སྟོན་པའི་སྐུ་ལ་འདུས། །བྱིན་རླབས་ཆར་པ་འགྲོ་བ་ཡོངས་ལ་བབས། །དཔྱད་
གསུམ་རྫིང་བུ་ལས་འཕྲོ་ཅན་ལ་འཁྱིལ། །ས་གཞི་སྐོམ་པ་དད་པ་ཅན་རྣམས་བངས། །ཡོན་ཏན་འབྲུ་བཅུད་སྦྱིན་པ་ཅན་གྱིས་བརྔས། །དེ་ལྟར་ཚངས་པའི་གཙང་རྫས་བདུད་རྩིའི་གཙང་ཆུ་འདིས། །
དེང་གི་གཞལ་ཡས་གནས་མཆོག་དང༌། །རྒྱུ་སྦྱོར་ཡོན་བདག་གཤེན་མཆེད་དང༌། །མཆོད་སྦྱིན་རྫས་སུ་བསྔོས་པ་རྣམས། །འཁོར་བ་རྒྱུན་གྱི་ས་ཡིན་པས། །མི་གཙང་དུག་དང་དྲི་མས་གོས། 
བདེར་གཤེགས་ལྷ་གཤེན་རྣམས་ཀྱི་སྤྱན་ལམ་དུ། །ཤིན་ཏུ་མི་མངའ་རབ་ཏུ་མི་མཛེས་པ། གཙང་མའི་ཚན་གྱིས་བཏབ་པས་ཚངས་གྱུར་ཅིག །ཕྱག་རྒྱ་ཐལ་མོ་སྦྱར་ནས་སྔགས་བརྗོད་པ། །
བསྭོ་བསྡུ་སྤྲོས་འབར་ཁྱབ་གདལ་ཨ་རམ་ལམ། བསྭོ་བསྡུ་སྤྲོས་འབར་ཁྱབ་གདལ་ཨ་རམ་ལམ། བསྭོ་བསྡུ་སྤྲོས་འབར་ཁྱབ་གདལ་ཨ་རམ་ལམ། བསྭོ་བསྡུ་སྤྲོས་འབར་ཁྱབ་གདལ་
ཨ་རམ་ལམ། དེ་ཡིས་ཤིན་ཏུ་གཙང་བར་གྱུར་ཏོ། །དེ་ནས་ཡང་གཤེན་ཟ་ནེ་ཆུང་གིས་བརྗོད་པ། །དབྱིངས་ཀྱི་ཡུམ་དང་ཡེ་ཤེས་ལྷ། ཐབས་ཀྱི་མཆོག་དང་ཤེས་རབ་ཕུལ། །བདག་དང་མཐའ་ཡས་

སེམས་ཅན་གྱི། །ཉོན་མོངས་བག་ཆགས་སྡིག་སྒྲིབ་རྣམས། །ཐུགས་རྗེ་ཐབས་ཀྱིས་སྦྱངས་པའི་ཕྱིར། །སྐུ་མདོག་ཕྱག་མཚན་གདན་ཁྲིར་བསྟན། །བྱིན་རླབས་ཐུགས་རྗེ་སྤྲུལ་པ་དང༌། །འོད་
ཟེར་ཕྱོགས་བཅུར་སྤྲོས་ཞིང་བཀྱེ། །བདེར་གཤེགས་སྟོང་གི་སྐུ་རུ་བྱུང༌། །བདེར་གཤེགས་སྟོང་དང་རྩ་བཞི་ལ། །བདག་དང་མཐའ་ཡས་སེམ་ཅན་རྣམས། །ཉོན་མོངས་སྡིག་སྒྲིབ་སྦྱང་པའི་ཕྱིར། །
ལུས་ངག་ཡིད་གསུམ་ཐང་བཅད་ནས། །དང་བའི་སེམས་ཀྱིས་ཕྱག་འཚལ་ལོ། །ཉོན་མོངས་སྡིག་སྒྲིབ་བྱང་གྱུར་ཅིག །གཤེན་ཟ་ནེ་ཆུང་མས་དེ་སྐད་ཅེས་བརྗོད་ཅིང་། བདེར་གཤེགས་སྟོང་རྩ་བཞིའི་
མཚན་ལ་ཕྱག་འཚལ་ལོ། །དེ་ནས་ཡང་གཤེན་ཟ་ནེ་ཆུང་མས་ལྷ་གཤེན་སྲིད་པ་ལ། མཆོད་པ་རྣམ་པ་ལྔ་རིམ་པར་ཕུལ་ཏེ། དང་ལ་མར་མེ་ཐལ་མོ་སྦྱར་བའི་བར་དུ་བཅུག་ནས། 
ཤམ་པོ་ལྷ་རྩེའི་ཤར་ཕྱོགས་ནས་མདངས་ཕྱུངས། ངག་བསྒྲགས་ལུས་བཏུད་ནས་ཚིག་བཤད་འདི་སྐད་བརྗོད་དོ། །ངོ་མཚར་རྨད་དུ་བྱུང་བ་ཡི། །གསལ་བ་འོད་ཀྱི་མར་མེ་འདི། །དང་པོ་ཡེ་
སྟོང་པ་ལ། །སྲིད་ནི་ཡེ་ཡོད་ཅུང་ལས་སྲིད། །ཆགས་ནི་ཕྲ་རབ་རྡུལ་ལས་ཆགས། །བསྐྱེད་ནི་དྲོད་དང་རླན་གྱིས་བསྐྱེད། །གྲུབ་ནི་སྤྱི་མཐུན་ལས་ལ་གྲུབ། །རྒྱུ་ནི་འབྱུང་བ་ལྔ་ལ་བརྟེན། །རྐྱེན་ནི་

དད་པ་ཅན་གྱིས་སྦྱར། །འབུལ་ནི་བདེར་གཤེགས་རྣམས་ལ་འབུལ། །དེ་ལྟར་ཚངས་པའི་གཙང་རྫས་ཀྱི། །གསལ་བ་འོད་ཀྱི་མར་མེ་འདི། །བདག་དང་ཁམས་གསུམ་མཐའ་ཡས་སེམས་ཅན་གྱིས། །ལུས་
ངག་ཡིད་དང་གསུམ་གྱི་དད་པ་ཡིས། །ལྷ་གཤེན་སྲིད་པ་གསུམ་ལ་མཆོད་པར་འབུལ། །བདེར་གཤེགས་སྐུ་ལ་སྒྲོན་མེ་མི་འཚལ་ཏེ། །བདག་དང་མཐའ་ཡས་སེམས་ཅན་ཀུན། །སྐྱོན་གྱི་སྡིག་སྒྲིབ་
སྦྱང་པའི་ཕྱིར། །ལྷ་གཤེན་ཐུགས་རྗེས་དགོངས་ལགས་ལ། །གསལ་བའི་མར་མེ་མཆོད་པར་བཞེས། །ཨ་དཀར་ཡོངས་འབར་ཕྱོད་ལམ་གསལ། །ཨ་དཀར་ཡོངས་འབར་ཕྱོད་ལམ་གསལ། །
ཨ་དཀར་ཡོངས་འབར་ཕྱོད་ལམ་གསལ། །ཨ་དཀར་ཡོངས་འབར་ཕྱོད་ལམ་གསལ། །དེ་ལྟར་བདག་དང་མཐའ་ཡས་སེམས་ཅན་གྱིས། །ལུས་ངག་ཡིད་དང་གསུམ་གྱི་དད་པ་ཡིས། །མར་མེ་
གསལ་བ་འོད་ཀྱི་སྒྲོན་མ་འདི། །བདེར་གཤེགས་ལྷ་གཤེན་རྣམས་ལ་མཆོད་པ་ཡིས། །འདི་ནས་མི་རྟག་འཆི་འཕོ་སྐྱེས་ཙམ་ན། །ཞེ་སྡང་ལས་ཀྱི་འཕྲོ་འདུ་དབང་བརྩན་ནས། །དམྱལ་
བ་ཚ་གྲང་གནས་སུ་སྐྱེ་སྲིད་ན། །མར་མེ་མཆོད་པ་ཕུལ་བའི་ཡོན་ཏན་གྱིས། །མར་ཁུ་རྒྱུན་གྱིས་ཚ་བའི་དམྱལ་བ་བསིལ། །སྡོང་བུ་འོད་ཀྱིས་གྲང་བའི་དམྱལ་བ་བྲོས། །མེ་ལྕེའི་

སྒྲོན་མས་འཁོར་བའི་མུན་པ་བཅོམ། །གསལ་བ་འོད་ཀྱིས་དབྱིངས་སུ་ཤུལ་དྲོངས་ལ། །གྲུབ་པ་གཤེན་གྱི་གནས་མཆོག་ཁྱད་པར་ཅན། །གར་གསས་བཙན་པོ་བཞུགས་པའི་ཞིང་ཁམས་སུ། །
ཤེས་རབ་སྒྲོན་མས་ཁམས་གསུམ་ཡོངས་གསལ་ཞིང་། །ཡེ་ཤེས་ལྷ་ཡི་སྤྱན་དང་ལྡན་གྱུར་ཅིག །བདག་དང་མཐའ་ཡས་སེམས་ཅན་གྱིས། །བདེར་གཤེགས་ལྷ་གཤེན་སྲིད་པ་ལ། །ལུས་ངག་
ཡིད་གསུམ་དད་པ་ཡིས། །མར་མེ་མཆོད་པ་ཕུལ་བ་ཡིས། །གྲུབ་པ་གཤེན་གྱི་གནས་མཆོག་ཁྱད་པར་ཅན། །གར་གསས་བཙན་པོ་བཞུགས་པའི་སྤྱན་ལམ་དུ། །ཤེས་རབ་སྒྲོན་མས་
ཁམས་གསུམ་ཡོངས་གསལ་ཞིང་། །ཡེ་ཤེས་ལྷ་ཡི་སྤྱན་དང་ལྡན་གྱུར་ཅིག །ཡེ་ཤེས་ལྷ་ཡི་སྤྱན་དང་ལྡན་ནས་ཀྱང༌། །སླར་ལ་འགྲོ་བ་སེམས་ཅན་རྣམས་ཀྱི་དོན་ནུས་ཏེ། །ཁམས་
གསུམ་ལས་ཀྱི་འཁོར་བའི་སེམས་ཅན་རྣམས། །མུན་པས་གཏིབས་ནས་ལས་ཀྱིས་སྦྱངས་པ་ལ། །གསལ་བའི་སྒྲོན་མེའི་སྦྱིན་པ་རྒྱུན་དུ་གཏོང་བར་ཤོག དེ་ནས་ཡང་གཤེན་ཟ་ནེ་ཆུང་
མས་ཕྱག་རྒྱ་ཐལ་མོ་སྦྱར་བའི་བར་དུ་སྤོས་དྲི་བཅུགས་ནས། ཤམ་པོ་ལྷ་རྩེའི་བྱང་ཕྱོགས་ནས་མདངས་ཕྱུང་། ངག་སྒྲགས་ལུས་བཏུད་ཚིག་བཤད་འདི་སྐད་བརྗོད་དོ། །ངོ་མཚར་རྨད་དུ་བྱུང་

བ་ཡི། །དྲི་བདའ་སྤོས་ཀྱི་དུད་པ་འདི། །དང་པོ་ཡེ་མེད་སྟོང་པ་ལ། །སྲིད་ནི་ཡེ་ཡོད་ཅུང་ལས་སྲིད། །ཆགས་ནི་ཕྲ་རབ་རྡུལ་ལས་ཆགས། །སྐྱེད་ནི་དྲོད་དང་རླན་ལས་བསྐྱེད། །གྲུབ་ནི་སྤྱི་
མཐུན་ལས་ལས་གྲུབ། །རྒྱུ་ནི་འབྱུང་བ་ལྔ་ལས་བརྟེན། །རྐྱེན་ནི་དད་པ་ཅན་གྱིས་སྦྱར། །འབུལ་ནི་བདེ་གཤེགས་རྣམས་ལ་འབུལ། །དེ་ལྟར་ཚངས་པའི་གཙང་རྫས་ཀྱི། །དྲི་བདའ་སྤོས་ཀྱི་དུད་པ་
འདི། །བདག་དང་མཐའ་ཡས་སེམས་ཅན་གྱི། །ལུས་ངག་ཡིད་དང་གསུམ་གྱི་དད་པ་ཡིས། །ལྷ་གཤེན་སྲིད་པ་གསུམ་ལ་མཆོད་པར་འབུལ། །བདེ་གཤེགས་སྐུ་ལ་དྲི་བདའ་མི་འཚལ་ཏེ། །བདག་
དང་མཐའ་ཡས་སེམས་ཅན་ཀུན། །སྐྱོན་ཀྱི་སྡིག་སྒྲིབ་སྦྱང་པའི་ཕྱིར། །ལྷ་གཤེན་ཐུགས་རྗེས་དགོངས་ལགས་ལ། །དྲི་བདའ་སྤོས་དུད་མཆོད་པར་བཞེས། འབར་ལྡན་སྤྲོས་ཁྱབ་ཟེར་གླིང་
གསལ། །འབར་ལྡན་སྤྲོས་ཁྱབ་ཟེར་གླིང་གསལ། །འབར་ལྡན་སྤོས་ཁྱབ་ཟེར་གླིང་གསལ། །འབར་ལྡན་སྤྲོས་ཁྱབ་ཟེར་གླིང་གསལ། །དེ་ལྟར་བདག་དང་མཐའ་ཡས་སེམས་ཅན་གྱི། །
ལུས་ངག་ཡིད་དང་གསུམ་གྱི་དད་པ་ཡིས། །བདུག་སྤོས་དྲི་ཞིམ་སྨན་གྱི་དུད་པ་འདི། །བདེ་གཤེགས་ལྷ་གཤེན་རྣམས་ལ་མཆོད་པ་ཡིས། །འདི་ནས་མི་རྟག་འཆི་འཕོ་སྐྱེས་ཙམ་ན། །

འདོད་ཆགས་ལས་ཀྱི་འཕྲོ་འདུ་དབང་བརྩན་ནས། །ཡི་དྭགས་བཀྲེས་སྐོམ་གནས་སུ་སྐྱེ་སྲིད་ན། །སྤོས་དྲི་མཆོད་པར་ཕུལ་བའི་ཡོན་ཏན་གྱིས། །སྦྱར་སྤོས་དཔུང་གིས་ཡི་དྭགས་བཀྲེས་པ་ཚིམ། །དྲི་
མཆོག་ཞིམ་པས་ཡི་དྭགས་སྐོམ་པ་ངོམས། །མེ་མདངས་འོད་ཀྱིས་མ་རིག་མུན་པ་གསལ། །དུད་པའི་རྒྱུན་གྱིས་དབྱིངས་སུ་ཤུལ་དྲོངས་ལ། །གྲུབ་པ་གཤེན་གྱི་གནས་མཆོག་ཁྱད་པར་
ཅན། །རྒོད་གསས་ཁམས་པ་བཞུགས་པའི་ཞིང་ཁམས་སུ། །འདུ་བ་རྣམ་བཞིའི་ནད་ཀྱི་རྒྱུ་བྱང་ནས། །དངོས་གྲུབ་བདུད་རྩི་སྨན་གྱི་དྲི་དང་ལྡན་གྱུར་ཅིག །བདག་དང་མཐའ་ཡས་སེམས་
ཅན་གྱིས། །བདེར་གཤེགས་ལྷ་གཤེན་སྲིད་པ་ལ། །ལུས་ངག་ཡིད་གསུམ་དད་པ་ཡིས། །སྤོས་དྲི་མཆོད་པ་ཕུལ་བ་ཡིས། །གྲུབ་པ་གཤེན་གྱི་གནས་མཆོག་ཁྱད་པར་ཅན། །རྒོད་གསས་
ཁམས་པ་བཞུགས་པའི་སྤྱན་ལམ་དུ། །འདུ་བ་རྣམ་བཞིའི་ནད་ཀྱི་རྒྱུ་བྱང་ནས། །དངོས་གྲུབ་བདུད་རྩི་སྨན་གྱི་དྲི་དང་ལྡན་གྱུར་ཅིག །དངོས་གྲུབ་བདུད་རྩི་སྨན་གྱི་དྲི་དང་ལྡན་ནས་ཀྱང་། 
སླར་ལ་འགྲོ་བ་སེམས་ཅན་རྣམས་ཀྱི་དོན་ནུས་ཏེ། །ཁམས་གསུམ་ལས་ཀྱིས་འཁོར་བའི་སེམས་ཅན་རྣམས། །སྡུག་བསྔལ་ནད་ཀྱིས་གདུངས་ནས་སྦྱོང་བ་ལ། །བདུད་རྩི་སྨན་

གྱི་སྦྱིན་པ་རྒྱུན་དུ་གཏོང་བར་ཤོག དེ་ནས་ཡང་གཤེན་ཟ་ནེ་ཆུང་མས། །ཕྱག་རྒྱ་ཐལ་མོ་སྦྱར་བའི་བར་དུ། རྩི་སྨན་བཅུགས་ནས་ཤམ་པོ་ལྷ་རྩེའི་ནུབ་ཕྱོགས་
ནས། མདངས་ཕྱུང་ངག་སྒྲགས་ལུས་བཏུད། ཚིག་བཤད་འདི་སྐད་བརྗོད་དོ། །ངོ་མཚར་རྨད་དུ་བྱུང་བ་ཡི། །གསོ་བསྐྱེད་བདུད་རྩི་རྩི་སྨན་འདི། །དང་པོ་ཡེ་མེད་སྟོང་པ་ལ། །སྲིད་ནི་ཡེ་
ཡོད་ཅུང་ལས་སྲིད། །ཆགས་ནི་ཕྲ་རབ་རྡུལ་ལ་ཆགས། །བསྐྱེད་ནི་དྲོད་དང་རླན་གྱིས་བསྐྱེད། །གྲུབ་ནི་སྤྱི་མཐུན་ལས་ལས་གྲུབ། །རྒྱུ་ནི་འབྱུང་བ་ལྔ་ལས་རྟེན། །རྐྱེན་ནི་དད་པ་
ཅན་གྱིས་སྦྱར། །འབུལ་ནི་བདེ་གཤེགས་རྣམས་ལ་འབུལ། དེ་ལྟར་ཚངས་པའི་གཙང་རྫས་ཀྱི། །བདུད་རྩིའི་གསོ་བསྐྱེད་རྩི་སྨན་འདི། །བདག་དང་ཁམས་གསུམ་མཐའ་ཡས་སེམས་ཅན་ཀྱི། །ལུས་
ངག་ཡིད་དང་གསུམ་གྱི་དད་པ་ཡིས། །ལྷ་གཤེན་སྲིད་པ་གསུམ་ལ་མཆོད་པར་འབུལ། །བདེ་གཤེགས་སྐུ་ལ་གསོ་བསྐྱེད་མི་འཚལ་ཏེ། །བདག་དང་མཐའ་ཡས་སེམས་ཅན་ཀུན། །སྐྱོན་གྱི་
སྡིག་སྒྲིབ་སྦྱང་པའི་ཕྱིར། །ལྷ་གཤེན་ཐུགས་རྗེས་དགོངས་ལགས་ལ། །གསོ་བསྐྱེད་རྩི་སྨན་མཆོད་པར་བཞེས། །མུན་གསལ་འོད་ཀྲམ་ཡོངས་རྒྱས་བདེ། །མུན་གསལ་འོད་ཀྲམ་ཡོངས་རྒྱས་

བདེ། །མུན་གསལ་འོད་ཀྲམ་ཡོངས་རྒྱས་བདེ། །མུན་གསལ་འོད་ཀྲམ་ཡོངས་རྒྱས་བདེ། །དེ་ལྟར་བདག་དང་མཐའ་ཡས་སེམས་ཅན་གྱི། །ལུས་ངག་ཡིད་དང་གསུམ་གྱི་དད་པ་ཡིས། །སེམས་ཅན་
གསོ་སྐྱེད་བདུད་རྩི་རྩི་སྨན་འདི། །བདེ་གཤེགས་ལྷ་གཤེན་རྣམས་ལ་མཆོད་པ་ཡིས། །འདི་ནས་མི་རྟག་འཆི་འཕོ་སྐྱེས་ཙམ་ན། གཏི་མུག་ལས་ཀྱི་འཕྲོ་འདུ་དབང་བརྩན་ནས། །བྱོལ་
སོང་གླེན་ལྐུགས་གནས་སུ་སྐྱེ་སྲིད་ན། །རྩི་སྨན་མཆོད་པ་ཕུལ་བའི་ཡོན་ཏན་གྱིས། །རྩི་ཡི་འོ་མས་བྱོལ་སོང་གླེན་པ་དྲན། །སྨན་དང་ཆུ་བོས་བྱོལ་སོང་ལྐུགས་པ་སྨྲ། །དཀར་བའི་མདངས་
ཀྱིས་འཐིབས་པའི་མུན་ནག་གསལ། །རླངས་པའི་རྒྱུན་གྱིས་དབྱིངས་སུ་ཤུལ་དྲོངས་ལ། །གྲུབ་པ་གཤེན་གྱི་གནས་མཆོག་ཁྱད་པར་ཅན། །གསས་རྗེ་མང་པོ་བཞུགས་པའི་ཞིང་ཁམས་སུ། །
གསོད་འཆི་སྐྱེ་རྒ་ན་འཆི་བཞི་བྱང་ནས། །བདུད་རྩི་ཤི་སོས་སྐོམ་གྱི་མཚོ་དང་ལྡན་གྱུར་ཅིག །བདག་དང་མཐའ་ཡས་སེམས་ཅན་གྱིས། །བདེ་གཤེགས་ལྷ་གཤེན་སྲིད་པ་ལ། །ལུས་ངག་ཡིད་
གསུམ་དད་པ་ཡིས། །རྩི་སྨན་མཆོད་པར་ཕུལ་བ་ཡིས། །གྲུབ་པ་གཤེན་གྱི་གནས་མཆོག་ཁྱད་པར་ཅན། །གསས་རྗེ་རྨང་པོ་བཞུགས་པའི་སྤྱན་ལམ་དུ། བར་ཆད་གསོད་འཆིའི་སྡུག་

བསྔལ་རྒྱུན་ཆད་ཅིང་། །ཤི་གསོས་བདུད་རྩིའི་མཚོ་དང་ལྡན་གྱུར་ཅིག །ཤི་གསོས་བདུད་རྩིའི་མཚོ་དང་ལྡན་ནས་ཀྱང་། སླར་ལ་འགྲོ་བ་སེམས་ཅན་རྣམས་ཀྱི་དོན་ནུས་ཏེ། །
ཁམས་གསུམ་ལས་ཀྱིས་འཁོར་བའི་སེམས་ཅན་རྣམས། །གསོད་འཆི་བར་ཆད་རྐྱེན་གྱིས་སྦྱོང་བ་ལ། །བདུད་རྩི་སྐོམ་གྱི་སྦྱིན་པ་རྒྱུན་དུ་གཏོང་བར་ཤོག དེ་ནས་ཡང་གཤེན་ཟ་ནེ་ཆུང་མས། །
ཕྱག་རྒྱ་ཐལ་མོ་སྦྱར་བའི་བར་དུ། ལྷ་གསང་བཅུགས་ནས་ཤམ་པོ་ལྷ་རྩེའི་ལྷོ་ཕྱོགས་ནས། མདངས་ཕྱུང་ངག་སྒྲགས་ལུས་བཏུད་ནས། ཚིག་བཤད་འདི་སྐད་བརྗོད་དོ། །ངོ་མཚར་རྨད་དུ་བྱུང་
བ་ཡི། །ཞལ་ཟས་རོ་མཆོག་ལྷ་གསང་འདི། །དང་པོ་ཡེ་མེད་སྟོང་པ་ལ། །སྲིད་ནི་ཡེ་ཡོད་ཅུང་ལ་སྲིད། །ཆགས་ནི་ཕྲ་རབ་རྡུལ་ལ་ཆགས། །བསྐྱེད་ནི་དྲོད་དང་རླན་ལས་བསྐྱེད། །གྲུབ་ནི་སྤྱི་མཐུན་
ལས་ལས་གྲུབ། །རྒྱུ་ནི་འབྱུང་བ་ལྔ་ལས་རྟེན། །རྐྱེན་ནི་དད་པ་ཅན་གྱིས་སྦྱར། །འབུལ་ནི་བདེ་གཤེགས་རྣམས་ལ་འབུལ། །དེ་ལྟར་ཚངས་པའི་གཙང་རྫས་ཀྱི། །ཞལ་ཟས་རོ་མཆོག་ལྷ་གསང་འདི། །
བདག་དང་ཁམས་གསུམ་སེམས་ཅན་མཐའ་ཡས་ཀྱི། །ལུས་ངག་ཡིད་དང་གསུམ་གྱི་དད་པ་ཡིས། །ལྷ་གཤེན་སྲིད་པ་གསུམ་ལ་མཆོད་པར་འབུལ། །བདེ་གཤེགས་སྐུ་ལ་སྒྲིབ་པ་མི་མངའ་ཡང་། །

བདག་དང་མཐའ་ཡས་སེམས་ཅན་ཀུན། །སྐྱོན་གྱི་སྡིག་སྒྲིབ་སྦྱང་བའི་ཕྱིར། །ལྷ་གཤེན་ཐུགས་རྗེས་དགོངས་ལགས་ལ། །ཞལ་ཟས་ལྷ་གསང་མཆོད་པར་བཞེས། །མུ་ཧེ་སྤུངས་རམ་སྤྲོས་
རྒྱས་ཁྱབ། །མུ་ཧེ་སྤུངས་རམ་སྤྲོས་རྒྱས་ཁྱབ། །མུ་ཧེ་སྤུངས་རམ་སྤྲོས་རྒྱས་ཁྱབ། །མུ་ཧེ་སྤུངས་རམ་སྤྲོས་རྒྱས་ཁྱབ། །དེ་ལྟར་བདག་དང་མཐའ་ཡས་སེམས་ཅན་གྱིས། །ལུས་ངག་ཡིད་དང་གསུམ་
གྱི་དད་པ་ཡིས། །དག་པའི་ཞལ་ཟས་རོ་མཆོག་ལྷ་གསང་འདི། །བདེ་གཤེགས་ལྷ་གཤེན་རྣམས་ལ་མཆོད་པ་ཡིས། །འདི་ནས་མི་རྟག་འཆི་འཕོས་སྐྱེས་ཙམ་ན། །ཕྲག་དོག་ལས་ཀྱི་འཕྲོ་
འདུ་དབང་བརྩན་ནས། མཐའ་འཁོབ་མི་ཡི་གནས་སུ་སྐྱེ་སྲིད་ན། །ལྷ་གསང་མཆོད་པ་ཕུལ་བའི་ཡོན་ཏན་གྱིས། །འབྲུ་གསང་ཆུ་བོས་བསྡུས་པས་མི་ཡི་འདོད་པ་ཚིམ། །རྩི་བཅུད་མར་
གྱིས་སྐུས་པས་མཐའ་འཁོབ་འདོད་པ་ཚིམ། །དྲི་བདའ་རླངས་ཀྱིས་འཕོ་འགྱུར་སྡུག་བསྔལ་བདེ། །ར་ཡི་དབལ་སོས་དབྱིངས་སུ་ཤུལ་དྲོངས་ལ། །གྲུབ་པ་གཤེན་གྱི་གནས་མཆོག་ཁྱད་པར་ཅན། །
གནམ་གསས་དབྱིངས་རུམ་བཞུགས་པའི་ཞིང་ཁམས་སུ། །འཕོ་འགྱུར་འདོད་ལྐོགས་སྡུག་བསྔལ་རྒྱུན་ཆད་ནས། །བདུད་རྩི་མི་ཟད་ཟས་ཀྱི་གཏེར་དང་ལྡན་གྱུར་ཅིག །བདག་དང་མཐའ་ཡས་

སེམས་ཅན་གྱིས། །བདེ་གཤེགས་ལྷ་གཤེན་སྲིད་པ་ལ། །ལུས་ངག་ཡིད་གསུམ་དད་པ་ཡིས། །ལྷ་གསང་མཆོད་པ་ཕུལ་བ་ཡིས། །གྲུབ་པ་གཤེན་གྱི་གནས་མཆོག་ཁྱད་པར་
ཅན། །གནམ་གསས་དབྱིངས་རུམ་བཞུགས་པའི་སྤྱན་ལམ་དུ། །འཕོ་འགྱུར་འདོད་ལྐོགས་སྡུག་བསྔལ་རྒྱུན་ཆད་ནས། བདུད་རྩི་མི་ཟད་ཟས་ཀྱི་གཏེར་དང་ལྡན་གྱུར་ཅིག །བདུད་རྩི་མི་ཟད་
ཟས་ཀྱི་གཏེར་དང་ལྡན་ནས་ཀྱང་། སླར་ལ་འགྲོ་བ་སེམས་ཅན་རྣམས་ཀྱི་དོན་ནུས་ཏེ། །ཁམས་གསུམ་ལས་ཀྱིས་འཁོར་བའི་སེམས་ཅན་རྣམས། །འདོད་ལྐོགས་སྡུག་བསྔལ་རྐྱེན་གྱིས་སྦྱོང་པ་
ལ། །བདུད་རྩི་མི་ཟད་ཟས་ཀྱི་སྦྱིན་པ་རྒྱུན་དུ་གཏོང་བར་ཤོག །དེ་ནས་ཡང་གཤེན་ཟ་ནེ་ཆུང་མས། །ཕྱག་རྒྱ་ཐལ་མོ་སྦྱར་བའི་བར་དུ་མེ་ཏོག་བཅུགས་ནས། ཤམ་པོ་ལྷ་རྩེའི་དབུས་ཀྱི་ནང་
ནས་མདངས་ཕྱུང་། ངག་སྒྲགས་ལུས་བཏུད་ཚིག་བཤད་འདི་སྐད་བརྗོད་དོ། །ངོ་མཚར་རྨད་དུ་བྱུང་བ་ཡི། །མཛེས་པའི་མེ་ཏོག་མདངས་ལྡན་འདི། །དང་པོ་ཡེ་མེད་སྟོང་པ་ལ། །སྲིད་ནི་ཡེ་ཡོད་ཅུང་
ལས་སྲིད། །ཆགས་ནི་ཕྲ་རབ་རྡུལ་ལ་ཆགས། །བསྐྱེད་ནི་དྲོད་དང་རླན་ལས་སྐྱེད། །གྲུབ་ནི་སྤྱི་མཐུན་ལས་ལས་གྲུབ། །རྒྱུ་ནི་འབྱུང་བ་ལྔ་ལས་བརྟེན། །རྐྱེན་ནི་དད་པ་ཅན་གྱིས་སྦྱར། །

འབུལ་ནི་བདེ་གཤེགས་རྣམས་ལ་འབུལ། །དེ་ལྟར་ཚངས་པའི་གཙང་རྫས་ཀྱི། །མཛེས་པའི་མེ་ཏོག་མདངས་ལྡན་འདི། །བདག་དང་ཁམས་གསུམ་མཐའ་ཡས་སེམས་ཅན་གྱི། །ལུས་ངག་ཡིད་དང་
གསུམ་གྱི་དད་པ་ཡིས། །ལྷ་གཤེན་སྲིད་པ་གསུམ་ལ་མཆོད་པ་འབུལ། །བདེ་གཤེགས་སྐུ་ལ་རྒྱན་མཛེས་མི་འཚལ་ཏེ། །བདག་དང་མཐའ་ཡས་སེམས་ཅན་རྣམས། །སྐྱོན་གྱི་སྡིག་
སྒྲིབ་སྦྱང་པའི་ཕྱིར། །ལྷ་གཤེན་ཐུགས་རྗེས་དགོངས་ལགས་ལ། །མེ་ཏོག་མདངས་ལྡན་མཆོད་པར་བཞེས། །བཀྲག་གསལ་ཀློང་རྒྱས་སྤྲོས་འབར་ལམ། །བཀྲག་གསལ་ཀློང་རྒྱས་
སྤྲོས་འབར་ལམ། །བཀྲག་གསལ་ཀློང་རྒྱས་སྤྲོས་འབར་ལམ། །བཀྲག་གསལ་ཀློང་རྒྱས་སྤྲོས་འབར་ལམ། །དེ་ལྟར་བདག་དང་མཐའ་ཡས་སེམས་ཅན་གྱིས། །ལུས་ངག་ཡིད་དང་གསུམ་
གྱི་དད་པ་ཡིས། །དྲི་མེད་འོད་ལྡན་མཛེས་པའི་མེ་ཏོག་འདི། །བདེ་གཤེགས་ལྷ་གཤེན་རྣམས་ལ་མཆོད་པ་ཡིས། །འདི་ནས་མི་རྟག་འཆི་འཕོ་སྐྱེས་ཙམ་ན། །ང་རྒྱལ་ལས་ཀྱི་འཕྲོ་
འདུ་དབང་བརྩན་ན། །ལྷ་མིན་འཐབ་རྩོད་གནས་སུ་སྐྱེ་སྲིད་ན། །མེ་ཏོག་མཆོད་པ་ཕུལ་བའི་ཡོན་ཏན་གྱིས། །དྲི་མ་མེད་པས་ལྷ་མིན་སྐྱོན་དང་བྲལ། །འོད་དུ་འབར་བས་ལྷ་མིན་

ཁོང་ཁྲོ་ཞི། །པདྨ་རྒྱས་པས་ལྷ་མིན་མཚོན་དབལ་ཡལ། །སྦུ་གུར་དོད་པས་དབྱིངས་སུ་ཤུལ་དྲོངས་ལ། །གྲུབ་པ་གཤེན་གྱི་གནས་མཆོག་ཁྱད་པར་ཅན། །གཤེན་
ལྷ་འོད་དཀར་བཞུགས་པའི་ཞིང་ཁམས་སུ། །མཆོག་ཏུ་གཟུགས་བཟང་དབང་པོ་ཀུན་ཚང་ནས། །མཛེས་པ་ལྷ་ཡི་རྒྱན་དང་ལྡན་གྱུར་ཅིག །བདག་དང་མཐའ་ཡས་སེམས་ཅན་རྣམས། །
བདེ་གཤེགས་ལྷ་གཤེན་སྲིད་པ་ལ། །ལུས་ངག་ཡིད་གསུམ་དད་པ་ཡིས། །མེ་ཏོག་མཆོད་པ་ཕུལ་བ་ཡིས། །གྲུབ་པ་གཤེན་གྱི་གནས་མཆོག་ཁྱད་པར་ཅན། །གཤེན་ལྷ་འོད་དཀར་
བཞུགས་པའི་སྤྱན་ལམ་དུ། །མཆོག་ཏུ་གཟུགས་བཟང་དབང་པོ་ཀུན་ཚང་ཞིང་། །མཛེས་པ་ལྷ་ཡི་རྒྱན་དང་ལྡན་གྱུར་ཅིག །མཛེས་པ་ལྷ་ཡི་རྒྱན་དང་ལྡན་ནས་ཀྱང་། སླར་ལ་
འགྲོ་བ་སེམས་ཅན་རྣམས་ཀྱི་དོན་ནུས་ཏེ། །ཁམས་གསུམ་ལས་ཀྱིས་འཁོར་བའི་སེམས་ཅན་རྣམས། །མི་མཇེད་རྩོད་པའི་སྡུག་བསྔལ་རྐྱེན་གྱིས་སྦྱོང་པ་ལ། །སྐྱོབ་གོས་མཛེས་
ལྡན་རྒྱན་གྱི་སྦྱིན་པ་རྒྱུན་དུ་གཏོང་པར་ཤོག དེ་ལྟར་གཤེན་ཟ་ནེ་ཆུང་མས། བདེ་གཤེགས་ལྷ་གཤེན་སྲིད་པ་ལ། མཆོད་པ་རྣམ་ལྔ་རིམ་པས་ཕུལ། དེ་ནས་ཁམས་གསུམ་སེམས་

ཅན་ཉོན་མོངས་ལ། །འདོད་པ་ལྔ་ཡི་ཡར་སྟགས་བཏེག །ཕྱག་རྒྱ་ཐལ་སྦྱོར་སྙིང་གར་གཏད། སྙིང་པོ་ངན་སོང་དོང་སྤྲུགས་བཟླས། །ཨ་དཀར་ཨ་རྨད་དུ་ཏྲི་སུ་ནག་པོ་ཞི་ཞི་མལ་མལ། དེ་ནས་
ཡར་སྟགས་ཕྱོགས་བཞིར་བཏང༌། ཚིགས་སུ་སྨོན་ལམ་འདི་སྐད་ཅེས་བཏབ། །འདོད་པ་ལྔ་ཡི་ཡ་སྟགས་འདིས། །དམྱལ་བའི་གནས་སུ་ཕྱིན་པར་ཤོག །ཚ་གྲང་སྡུག་བསྔལ་ཞི་བར་ཤོག །བླ་
མེད་གོ་འཕང་ཐོབ་པར་ཤོག །ཡི་དྭགས་གནས་སུ་ཕྱིན་པར་ཤོག །བཀྲེས་སྐོམ་སྡུག་བསྔལ་ཞི་བར་ཤོག །བླ་མེད་གོ་འཕང་ཐོབ་པར་ཤོག །བྱོལ་སོང་གནས་སུ་ཕྱིན་པར་ཤོག །གླེན་
ལྐུགས་སྡུག་བསྔལ་ཞི་བར་ཤོག །བླ་མེད་གོ་འཕང་ཐོབ་པར་ཤོག །མི་ཡི་གནས་སུ་ཕྱིན་པར་ཤོག །འཕོ་འགྱུར་སྡུག་བསྔལ་ཞི་བར་ཤོག །བླ་མེད་གོ་འཕང་ཐོབ་པར་ཤོག །ལྷ་མིན་
གནས་སུ་ཕྱིན་པར་ཤོག །འཐབ་རྩོད་སྡུག་བསྔལ་ཞི་བར་ཤོག །བླ་མེད་གོ་འཕང་ཐོབ་པར་ཤོག །ལྷ་ཡི་གནས་སུ་ཕྱིན་པར་ཤོག །ཕམ་ལྟུང་སྡུག་བསྔལ་ཞི་བར་ཤོག །བླ་མེད་གོ་
འཕང་ཐོབ་པར་ཤོག །བསམ་པ་ཤིན་ཏུ་དག་པའི་གཤེན་ཟ་ནེ་ཆུང་དང་། །མཆོད་པ་སྦྱིན་པ་གནས་སུ་ཐེངས་པ་ཡིས། ཡོན་ཏན་མངོན་པར་ཤེས་པས་ཕྲ་མོའི་ཆ་དང་ལྡན། ཏིང་

ངེ་འཛིན་ལ་གནས་ཙམ་ན། །བདེར་གཤེགས་ཞལ་ཡང་ས་ལེ་གསལ་བར་མཐོང༌། །སེམས་ཅན་རྣམས་ཀྱང་ཅི་འདོད་ཡིད་བཞིན་སྐོངས། རྫུ་འཕྲུལ་རྐང་པ་ཐོབ་པས་གར་
འགྲོ་ཐོགས་པ་མེད། གཟུགས་ཕུང་ཤེལ་ལྟར་དག་ནས། འོད་ཟེར་ཕྱོགས་བཅུར་འཕྲོ། སྙིང་རྗེ་ཚད་མེད་སྐྱེས་ནས་ཀུན་ལ་བུ་ལྟར་བྱམས། འཁོར་བའི་འདམ་རྫབ་ནང་ནས་རྟུལ་ཤུགས་དྲག་
པོས་སྤོངས་ནུས་པའི་གཤེན་རབ་སྲས་མོ། གཤེན་ཟ་ནེ་ཆུང་མས། དུས་དེར་གུས་པས་གཤེན་རབ་ཡབ་ལ་ཞུས་པའི་མདོ། །ཡབ་གཅིག་སྟོན་པ་གཤེན་རབ་ལགས། །དད་པའི་རྟུལ་ཤུགས་དྲག་
པོ་ཡིས། །ཁྱིམ་ཐབ་འདམ་རྫབ་ནང་ནས་བྱུང༌། །དུས་གསུམ་བདེར་གཤེགས་ལྷ་གཤེན་ལ། །མཆོད་པ་རྣམ་ལྔ་རིམ་པས་ཕུལ། །ཁམས་གསུམ་སེམས་ཅན་མཐའ་ཡས་ལ། །འདོད་པའི་རྣམ་
ལྔའི་སྦྱིན་པར་བཏང༌། །ཕྱོགས་བཅུའི་བདེ་བར་གཤེགས་པ་ལ། །མཚན་ནས་བརྗོད་ཅིང་མཚན་ཕྱག་བཙལ། །དེ་ཡི་ཐུགས་རྗེ་བྱིན་རླབས་ཀྱིས། །བསམ་པ་ཤིན་ཏུ་རྣམ་པར་དག །མངོན་ཤེས་
ཆ་ཡང་ཕྲ་མོ་རྙེད། ཏིང་ངེ་འཛིན་གྱིས་བཟུང་ཙམ་ན། །བདེ་གཤེགས་ཞལ་ཡང་ས་ལེར་ཁུམས། །སེམས་ཅན་ཉོན་མོངས་འཁོར་བ་ཡང༌། །ལན་ཅིག་ཅི་འདོད་ཡིད་བཞིན་སྐོངས། །རྫུ་འཕྲུལ་

རྐང་པ་ཐོབ་པས་ཀྱང༌། །ནམ་མཁའི་ངོས་ལ་འགྲོ་བ་འཚལ། །སྐྱོན་གྱི་གཟུགས་ཕུང་ཤེལ་ལྟར་དག །འོད་ཟེར་ཕྲ་མོ་ཕྱོགས་བཅུར་འཕྲོ། །བྱམས་སེམས་སེམས་ཅན་ཀུན་ལ་ལྡན། །
ཡོན་ཏན་དེ་རྣམས་ལྡན་པ་ལ། །འཁོར་བའི་གནས་ནས་སངས་མ་རྒྱས། །ཡབ་གཅིག་སྟོན་པ་གཤེན་རབ་ལགས། །ཉིད་ཀྱིས་རྣམ་པ་ཀུན་མཁྱེན་ན། །འདི་ཡི་སྐྱོན་སྒྲིབ་ཇི་ལྟར་བུ་
ལགས། །དངོས་ལ་སྟོན་པས་བཤད་པར་ཞུ། དེ་སྐད་ཅེས་གཤེན་ཟ་ནེ་ཆུང་མས་སྟོན་པ་ལ་ཞུས་སམ་གསོལ་པས། །དེ་ལ་གཤེན་རབ་ཀྱིས་བཀའ་སྩལ་པ། །བུ་མོ་གཤེན་ཟ་ནེ་ཆུང་མ། །
དགེ་ལ་དད་པའི་ཤེས་རབ་ཀྱི། །ཤེས་པ་གསལ་བའི་མི་མོའི་མཆོག །ཚིག་བཞི་ཚིགས་སུ་བཅད་ནས་སུ། །མཆོད་པ་རྣམ་ལྔ་ཕུལ་བ་ལེགས། །ཕྱག་རྒྱ་སྙིང་པོ་བཅས་ནས་སུ། །དག་
པ་དྲུག་གིས་ཏིང་ངེ་འཛིན་གྱིས། །འདོད་ལྔའི་ཡར་སྟགས་བཏང་བས་ཕྱིན། །དེ་ཡི་ཡོན་ཏན་རང་ལ་ཤར། །བུ་མོ་གཤེན་རབ་ནེ་ཆུང་མས། །ཤེས་རབ་རྒྱུད་ཀྱིས་བཤམས་པ་ཡི། །མཆོད་སྦྱིན་རིམ་
པར་བཏང་བ་བཞིན། །སླད་ཀྱི་སེམས་ཅན་རྣམས་ཀྱིས་ཀྱང༌། །བསོད་ནམས་ཚོགས་དང་ལྡན་ཏེ་འོང༌། །མཐོ་རིས་གོ་འཕང་འཐོབ་པར་ངེས། །བུ་མོ་གཤེན་ཟ་ནེ་ཆུང་མ། །མངོན་པར་རྫོགས་

པར་འཚང་རྒྱས་པའི། །འབྲས་བུ་ཐོབ་པ་ཤིན་ཏུ་དཀའ། །ཁྱོད་ཀྱིས་ཐོབ་རྒྱུ་ཡིན་པ་ལ། །སྒྲིབ་སྦྱང་ལས་སུ་ཚོགས་མ་རྫོགས། །ཚོགས་ཀྱི་ལམ་སྒོ་བདུད་ཀྱིས་བཀག །སྟག་
བུ་ཐུང་དང་གཟིག་བུ་ཐུང༌། །ཁྱོད་ཀྱི་ལུས་ལས་ཆད་པ་ཡིས། །སྟོན་པའི་ཐུགས་རྗེ་དོས་དྲག་ཀྱང༌། །སེམས་ཅན་ལས་ནི་དབང་ཆེའོ། །སྟག་བུ་ཐུང་དང་གཟིག་བུ་ཐུང༌། །ཟས་སུ་སེམས་
ཅན་ཤ་ཁྲག་ཟ། །བདག་གི་ཐུགས་རྗེ་བྱིན་རླབས་ཀྱིས། །ཁྱོད་ཀྱི་ལན་ཆགས་བཅལ་བའི་ཕྱིར། །བྲང་གི་ནུ་མ་ཟས་སུ་བྱིན། །སྟོན་པའི་ཐུགས་རྗེ་དོས་དྲག་པས། །ལོ་གསུམ་བྲང་གི་
ནུ་མས་གསོས། །སེམས་ཅན་ཟ་འཕྲོ་ལོ་གསུམ་གཅད། །སེམས་ཅན་ལས་ངན་དབང་ཆེ་བས། །ནུ་མ་ཟད་ནས་སེམས་ཅན་ཟ། །གྲངས་མེད་བསམ་ལས་འདས་པ་གསོད། །སངས་རྒྱས་
འབྲས་བུ་ཐོབ་རྒྱུ་ལ། །སྟག་བུ་ཐུང་དང་གཟིག་བུ་ཐུང༌། །རྒྱུ་ཕྱེད་ཁྱོད་ཀྱིས་བསྐྱེད་པ་ཡིན། །བུ་མོ་གཤེན་ཟ་ནེ་ཆུང་མས། །སངས་རྒྱས་འབྲས་བུ་ཐོབ་འདོད་ན། །ཞེ་སྡང་ནག་པོ་བདུད་ཀྱི་བུ། །
སྟག་བུ་ཐུང་དང་གཟིག་བུ་ཐུང༌། །བདུད་ཡུལ་མུན་པའི་གླིང་ནས་དྲོངས། །ལྕགས་མཁར་རྩེ་བརྒྱའི་དབུས་ནས་རྐུས། །མ་བཞིན་བུ་ཡང་དགེ་བ་བསྐྱོད། །རྒྱུན་དུ་མཆོད་སྦྱིན་ལུགས་བཞིན་གྱིས། །

དེ་ལྟར་ཁྱོད་ཀྱིས་འགྲུབ་པ་ན། །གཟོད་ཅིག་སངས་རྒྱས་འབྲས་བུ་ཐོབ། །ད་རུང་སེམས་ཅན་ཆ་ལ་གནས། །སྐྱོན་མ་ཟད་པར་ཡོན་ཏན་འདོད། །སྟག་བུ་ཐུང་དང་གཟིག་བུ་ཐུང༌། །ནེ་ཆུང་སངས་མི་
རྒྱ་བའི་སྐྱོན། དེ་སྐད་ཅེས་གཤེན་རབ་ཀྱིས་བཀའ་སྩལ་པ། གཤེན་ཟ་ནེ་ཆུང་ཡང་སྟོན་པའི་བཀའ་བཞིན་དུ། བུ་གཉིས་རྐུ་རུ་ཕྱིན། རྫུ་འཕྲུལ་རྐང་པ་ཡིས། གོམ་པ་གསུམ་བོར་
བས། ནམ་གྱི་ཆ་ཕྱེད་ན། བདུད་ཀྱི་ཡུལ་དུ་ཕྱིན། ལྕགས་མཁར་སྒོ་བརྒྱ་རྩེ་བརྒྱའི་རྩར། མངོན་པར་ཤེས་པའི་རྩལ་གྱིས་བལྟས་པ་ལ། བུ་གཉིས་བདུད་དམག་འབུམ་སྡེ་གསུམ་གྱིས་
བསྐོར། ལྕགས་ཐག་སྔོན་པོ་དགུ་ཡིས་བཏགས། སྒོ་རྣམས་ཐ་རམ་རྒྱ་ཡིས་བཏམས། གཤེན་རབ་ཐུགས་རྗེ་བྱིན་རླབས་ཀྱི། ནུ་མའི་རྒྱགས་ཀྱང་ཟད་ནས་སུ། སེམས་ཅན་ཤ་
ཁྲག་ཟ་ཞིང་སྣང༌། བདུད་རྗེ་ཁྱབ་པ་ལག་རིང་ཀྱང༌། ལྕགས་ཀྱུ་ཁ་བརྒྱད་ལག་ན་ཐོགས། སླུ་བ་ཐབས་ལ་མཁས་པ་འདི། ང་ཡི་བུ་གཉིས་རྐུ་རུ་འོང༌། མ་ཉལ་བདུད་དམག་མེལ་ཙེ་
རེམས། །བདུད་ཀྱང་ཤིན་ཏུ་སོ་བཙུགས་ནས། མེལ་ཙེ་ཀུ་སྒྲ་དི་རི་རི། བུ་མོ་གཤེན་ཟ་ནེ་ཆུང་མས། བུ་གཉིས་རྐུ་བ་མ་གྲུབ་ནས། ཕྱིར་ལ་ཡབ་ཀྱིས་སྤྱན་སྔར་མཆིས། པུས་བཙུགས་

ཐལ་སྦྱར་ཡབ་ལ་ཞུས། །ཡབ་གཅིག་སྟོན་པ་གཤེན་རབ་ལགས། །མ་རིག་འཁྲུལ་བའི་ནེ་ཆུང་མས། །བདུད་ཀྱི་བུ་བསྐྱེད་ད་རེ་འགྱོད། །སངས་རྒྱས་འབྲས་བུ་ཅི་ལ་ཐོབ། །ཡབ་
གཅིག་གསུང་པ་ཨེ་རེ་མད། །སྟག་བུ་ཐུང་དང་གཟིག་བུ་ཐུང༌། །ངན་བུས་རྐུ་རུ་མཆིས་པ་ལ། །ནུ་མའི་རྒྱགས་ཀྱང་ཟད་ནས་གདའ། །སེམས་ཅན་མང་པོ་བསད་ནས་ཟ། །སངས་རྒྱ་བས་ལྟ་
ཅི་མ་ཚང་། །དེའི་སྡིག་སྒྲིབ་བདག་ལ་མཆི། །བདུད་ཀྱི་མཁར་བརྩན་མེལ་ཙེ་དམ། །སྟོན་པ་ཡབ་ལ་དོགས་ཤིང་གདའ། །བདག་གིས་རྐུ་བར་མ་ཐོབ་ལགས། །ཡབ་ཀྱི་སྤྲུལ་པ་བསམ་ལས་
འདས། །སྡིག་ཕྲུག་འདི་གཉིས་རྐུ་བར་ཞུ། །སྡིག་སྤང་དགེ་བར་གཞུག་པར་ཞུ། དེ་སྐད་ཅེས་ནེ་ཆུང་གིས་ཡབ་ལ་གསོལ་ཏོ། །གཤེན་རབ་ཀྱིས་བཀའ་སྩལ་པ། ང་ནི་ཕར་ངོས་ཀྱི་སེམས་
ཤེས་པ་ཡིན་པས། བདུད་ཀྱི་བུ་སྟག་བུ་ཐུང་དང་གཟིག་བུ་ཐུང་། གཉིས་ཀྱི་ཤེས་པའི་རྒྱུད་ལ་སྔོན་གྱི་དགེ་བ་སྤྱད་པའི་བག་ཆགས་ཡོད་པ་དང༌། བར་དུ་ནེ་ཆུང་ནུ་མ་བྱིན་བཏང་ཙམ་ན། 
ང་ཡི་ཞལ་མཐོང་བ་དང༌། ད་ཡང་ཐབས་དང་ཤེས་རབ་སྦྱར་ནས་རྐུས་ན་ཐོབ་ཏེ་འོང་བར་ངེས། ཐོབ་ནས་དགེ་ལ་བཅུག་ན་བོན་ལ་མོས་ཏེ་འོང༌། མཐར་ཡང་མ་བུ་དུས་གཅིག་ཁོ་ནར་ཐར་པ་ཐོབ་

སྟེ་འོང༌། འདྲོངས་པའི་དུས་ལ་བབ་པས་དྲང་བར་བྱ། སྟོན་པས་དེ་སྐད་ཅེས་བཀའ་སྩལ་ནས། གཤེན་ཟ་ནེ་ཆུང་མ་དང་གཉིས། བདུད་ཡུལ་མུན་པའི་གླིང་དུ། སྟག་བུ་ཐུང་དང་གཟིག་བུ་ཐུང་གཉིས་
སྐུ་རུ་གཤེགས་སོ། །དེ་ནས་ལྕགས་མཁར་རྩེ་བརྒྱའི་རྩར་ལྷན་གྱིས་བྱོན་ནོ། །གཤེན་རབ་ཀྱི་ཐུགས་རྗེ་བྱིན་རླབས་ཀྱིས། བདུད་ཀྱི་སོ་བཙུགས་མེལ་ཙེ་བྱེད། འཐབས་ནས་གཉིད་དུ་ལྷན་གྱིས་
སོང༌། དེ་ནས་སྟོན་པ་གཤེན་རབ་མི་བོ་ཡིས། བདུད་ཀྱི་མཁར་ལ་ཞལ་གཟིགས་ནས། །ཕྱག་གཡས་གཡོན་གཉིས་ཀྱི་རྩེ་མོ་བཀུག་ནས་གདེངས། ཞབས་གཡོན་པ་གཡས་པས་མནན། 
སྤྱན་འབྲི་ཚུགས་སུ་མཁར་ལ་གཏད་ནས། ཞལ་ནས་སྔགས་བཟླས་པ། ཁྲོལ་ཏི་དི་ལམ་ཤག་པར་ཕྱེ། ཁྲོལ་ཏི་དི་ལམ་ཤག་པར་ཕྱེད། ཁྲོལ་ཏི་དི་ལམ་ཤག་པར་ཕྱེད། ཁྲོལ་ཏི་
དི་ལམ་ཤག་པར་ཕྱེད། །དེ་ལྟར་སྟོན་པས་མཛད་པའི་བྱིན་རླབས་ཀྱིས། བདུད་ཀྱི་ལྕགས་མཁར་སྒོ་བརྒྱའི་སྒོ་ཡང་རང་གིས་རང་ཕྱེའོ། །སྟག་བུ་ཐུང་དང་གཟིག་བུ་ཐུང༌། མ་དང་སྟོན་པ་ངོ་ཤེས་ནས། 
ལྕགས་ཐག་ཐུགས་རྗེས་གྲོལ་ནས་སུ། །ཡར་མར་འཛུམ་རྒོད་འཕྱར་ནས་བྱུང༌། དེ་ལ་སྟོན་པས་བཀའ་སྩལ་པ། ཚ་བོ་སྟག་དང་། ཚ་མོ་གཟིག །བདུད་ཡུལ་འདི་ན་ཨེ་རེ་སྡུག

མུན་པའི་གླིང་ན་ཨེ་རེ་འཐིབས། ལྕགས་ཐག་འདོགས་པ་ཉོན་རེ་མོངས། ཤ་ཁྲག་ཟ་བ་སྐྱུག་རེ་བྲོ། བདུད་རྗེ་ཁྱབ་པས་མ་ཚོར་བར། གཤེན་རབ་མེས་ཀྱི་ཡུལ་དུ་འདོང༌། 
ནེ་ཆུང་སྐྱེས་པའི་མ་དང་འགྲོགས། གཡུང་དྲུང་བོན་ལ་ཤེས་པ་སྦྱང། ཟས་སུ་དཀར་མངར་སྨན་འབྲུ་སྦྱིན། མ་ཐོགས་མྱུར་དུ་ལ་འུར་བྲོས། དེ་སྐད་ཅེས་གཤེན་རབ་ཀྱིས་གསུངས་པས། བདུད་
ཀྱི་བུ་གཉིས་ཀྱིས་ཕྱིར་ལ་ལན་བཏབ་པ། གཤེན་རབ་མེས་དང་ནེ་ཆུང་ཡུམ། བདུད་ཕྲུག་གཤེན་ཚ་མིང་སྲིང་ཡང༌། སྔོན་ཡང་ལས་ངན་སྤྱད་པར་ངེས། ད་ལྟ་འདི་ལ་རྣམ་པར་སྨིན། 
ཞེ་སྡང་བདུད་ཀྱི་རིགས་སུ་སྐྱེས། མ་ཡིས་ཆུང་ནས་དྭ་རུ་བོར། སྐྱེས་ནས་ཕ་ཡིས་བཙོན་དུ་བཟུང༌། མི་ཚོར་ལྕགས་ཀྱི་ཐག་པས་བཏགས། དམག་ཚོགས་མང་པོས་མེལ་ཙེ་བཙུགས། 
ཉིན་ཡང་གཤེན་རབ་རྐུར་འོང་ཟེར། མཚན་ཀྱང་གཤེན་རབ་རྐུར་འོང་ཟེར། བསྐོར་ནས་ཤིན་ཏུ་མེལ་ཙེ་དམ། དེ་ལྟར་དམ་པ་མ་ལགས་ན། གཤེན་རབ་མེས་དང་ནེ་ཆུང་ཡུམ། བྲོས་
ནས་ཕྱོགས་སུ་ཚོལ་དུ་འཆི། དོ་མོད་བདུད་རྗེས་ཚོར་དུ་མཆི། ལ་འུར་ཕྱོད་ཀྱིས་བྲོས་ལ་གཤེགས། དེ་སྐད་ཅེས་བདུད་ཀྱི་བུ་གཉིས་ཀྱིས་སྨྲས་པས། མས་ཀྱང་བུ་ལ་ལེགས་སོ་

ཞེས་བསྟོད་པར་བྱས་ནས་སྨྲས་པ། གཤེན་དང་ལས་ཀྱིས་འབྲེལ་བ་ཡང་། །གཤེན་རབ་ཞལ་མཐོང་གསུང་ཐོས་པས། ཁྱོད་གཉིས་དད་པ་སྐྱེས་ནས་སྣང༌། །སྔོན་གྱི་ལས་ཀྱང་ཡོད་པར་ངེས། །ཤིན་
ཏུ་ལེགས་སོ། །རབ་ཏུ་ཡང་ལེགས་སོ། །དེ་སྐད་ཅེས་མས་བུ་ལ་བསྟོད་དོ། །དེ་ནས་གཤེན་རབ་ཀྱི་ཐུགས་རྗེ་སྤྲུལ་པ་ཡིས། ཡབ་སྲས་གཉིས་བྱ་ཁྱུང་གསུམ་གྲུབ་པ་གཉིས་སུ་སྤྲུལ་
ནས། བདུད་སྟག་བུ་ཐུང་དང་གཟིག་བུ་ཐུང་གཉིས་འཕོངས་ལ་བསྐྱོན་ནས། ཕྱོད་ཀྱིས་གཤེན་ཡུལ་དུ་གཤེགས་སོ། །དེ་ནས་སེང་གེ་རྒྱབ་སྣོལ་གྱི་བྲག་ཕུག་ཏུ། བདུད་ཀྱི་བུ་གཉིས་བྱ་
ཁྱུང་འཕོངས་ལས་ཕོག །འ་ཞ་གསང་བ་མདོ་སྡུད་ལ། ནན་ཏན་གསང་བར་བཅོལ་ནས་བཞག །འ་ཞ་གསང་བ་མདོ་སྡུད་ཀྱིས། གཡུང་དྲུང་བོན་ལ་ཤེས་པ་སྦྱངས། ཟས་སུ་དཀར་མངར་
སྨན་འབྲུ་བྱིན། །གསང་སྒོ་ཆེན་པོ་ཕྱོགས་བཞིར་བསྡམས། །གསང་ཚིག་གཉན་པོ་དམ་ཡང་ཕོག །དེའི་ཚེ་དེའི་དུས་ན། བདུད་ཡུལ་མུན་ནག་འཐིབས་པ་ནས། བདུད་ཀྱི་བུ་གཉིས་
མཁར་ནས་སྟོར། བདུད་འཁོར་འབུམ་སྡེ་མྱ་ངན་ལངས། བདུད་རྗེ་ཁྱབ་པས་ཚིག་སྨྲས་པ། བུ་སྟོར་རྐུ་བ་སུ་ཡང་མིན། །རྫུན་ཚིག་སླུ་བྱེད་གཤེན་རབ་ཡིན། རྗེས་ཀྱང་བྱ་ལམ་རྗེས་

མེད་ཅིག གཞན་ནས་བཙལ་ཀྱང་ད་མི་རྙེད། འདི་ལ་ཐབས་རྣམས་ཅི་ལྟར་ཤོམ། བདུད་རྣམས་འདུས་ལ་བློ་གྲོས་ཤོམ། བདུད་རྗེ་ང་ནི་བློ་སྟོར་ཡིན། ཅི་བྱས་ཅི་ཡིས་འདི་མ་ཐུབ། ཝ་
ལ་ཟ་མ་སྙིང་རེ་ན། ནུས་ན་རང་སྲོག་གཅོད་པ་ཙམ། དེ་སྐད་ཅེས་སྨྲས་ནས། ཡང་མྱ་ངན་གྱི་ཁང་པའི་ནང་དུ་ཞུགས་ནས་འདུག་གོ། །དེ་ནས་ཡབ་ཡུམ་བདུད་ཀྱི་འཁོར་རྣམས་ཀྱིས། 
བསྐོར་ནས་གྲོས་དང་བློ་བྱས་ནས། ད་དུང་ཆོ་འཕྲུལ་བསྟན་པར་བཅད། གཤེན་རབ་ཀྱི་འཁོར་ལ་བདུད་ཀྱིས་ཆོ་འཕྲུལ་བསྟན་པའི་ལེའུ་སྟེ་བཅུ་གཅིག་པའོ།།    །།གཡུང་དྲུང་ལྷ་
ཡི་སྐད་དུ་ན། ཏ་ཏྲིག་མུ་སངས་གསལ་ཝེར་གསལ། གང་ཟག་མིའི་སྐད་དུ་ན། གཤེན་རབ་ཀྱི་ནོར་ལ་བདུད་ཀྱིས་ཆོ་འཕྲུལ་བསྟན་པའི་ལེའུའོ། །སྟག་བུ་ཐུང་དང་གཟིག་བུ་ཐུང༌། 
གཤེན་རབ་མི་བོ་རྐུས་མ་བརྐུས། ལྟ་བ་མིག་རྣོན་བལྟ་རུ་བཏང༌། མི་མཐོང་མེད་པའི་མིག་རྣོན་གྱིས། གཤེན་གྱི་ཡུལ་དུ་བལྟས་པ་ལ། གཤེན་རབ་ཐུགས་རྗེ་བྱིན་རླབས་ཀྱིས། 
མཐོང་བ་ལྟ་བུར་མ་གྱུར་ན། སླར་ལ་བདུད་ལ་འདི་སྐད་སྨྲས། སྟག་བུ་ཐུང་དང་གཟིག་བུ་ཐུང༌། གཤེན་རབ་ཡུལ་ན་ངས་མ་མཐོང༌། བསད་ནས་ཤ་ཡང་ཟོས་པར་བཅད། དེ་སྐད་ཅེས་

གསོལ་པས། བདུད་ཀྱི་ཡུལ་ཁམས་ཆོ་ངས་གང༌། དེ་ལ་བདུད་རྗེས་སྨྲས་པའི་མདོ། ལྟ་བ་མིག་རྣོན་མི་རྣོ་ཡང༌། མི་ཤེས་དགུ་ཤེས་གཤེན་རབ་ཀྱིས། གར་སྦས་ཁྱོད་ཀྱིས་ག་ན་མཐོང༌། 
བསད་ཀྱང་རུང་ལ་སྦས་ཀྱང་རུང༌། མི་ཤ་གཤེན་ལ་བླན་པ་རིགས། གཤེན་ཡུལ་འོལ་མོ་ལུང་རིང་ནས། །བདུད་ཕྲུག་ཤོར་བ་རྐྱ་བདུན་གྱིས། གཤེན་གྱི་རྟ་བདུན་རྐུས་ལ་ཤོག །ནོར་གྱི་ཕྱི་
ནས་མི་འབྱུང་གིས། གང་བྱུང་དམག་གིས་སྒུགས་ལ་གསོད། བུ་ཡི་མི་ཤ་ལོན་ཏེ་འོང༌། བདུད་ཀྱི་ཡུལ་དུ་ད་མི་ཐུབ། བྱང་ཕྱོགས་གེ་སར་ཁྲོམ་གྱི་ཡུལ། མཐའ་རས་ཤ་ཟན་བོད་ཀྱི་
ཡུལ། ཉིང་ཤ་ཉིང་གིས་ཟ་བའི་ཡུལ། ཉིང་ཁྲག་ཉིང་གིས་འཐུང་བའི་ཡུལ། དེ་ཡི་ནང་ནས་གདུག་པ་ནི། ཉང་པོ་དག་པོ་རྐོང་པོ་གསུམ། དག་པོ་སྦལ་ལྗོང་སྦྲུལ་ཡང་ཟ། ཉང་པོ་རང་
ཤ་རང་གིས་མྱང༌། རྐོང་པོ་ལྟས་ངན་དགྲ་ཡི་སྣོད། མིང་དང་སྲིང་ཡང་སྡིག་མི་ལྟ། ཚ་དང་ཞང་ཡང་དམེ་མི་སྡིག རི་ཡང་ཕག་ནག་ངུས་པ་འདྲ། ཆུ་ཡང་ཀུན་རླག་དམྱལ་ཟངས་འདྲ། 
རོང་ཡང་རྔ་མོང་ཁ་གདངས་འདྲ། བྲག་ཀྱང་སོག་པོ་ངུས་པ་འདྲ། ཉང་སྲིན་རྐོང་སྲིན་མང་པོ་ངེད་ཀྱི་དམག་ཏུ་བཟློག་ལ་འོང༌གིས། །ད་ཤོར་བ་རྐྱ་བདུན་རྟ་རྐུར་སོངས། བརྒྱ་ལ་གཤེན་གྱི་རྟ་ཐོབ་

ན། རྐོང་ཡུལ་དེ་ན་དབང་ཆེ་བའི། རྐོང་རྗེ་དཀར་པོ་ལ་ངེད་ཀྱིས་སྲིད་བསྡེབས་ལ། རྐོང་མཁར་ནང་དུ་བཅོལ་གྱིས། དེ་ལྟར་བདུད་ཀྱིས་ཆད་བགོས་ནས། བདུད་ཤོར་བ་རྐྱ་བདུན་གཤེན་
ཡུལ་དུ་རྟ་རྐུར་སོང་། རྒྱ་ལག་ཐོད་རྗེ་རྐོང་ཡུལ་དུ་སྲིད་སྡེབ་ཏུ་སོང་། ལྟ་བ་མིག་རྣོན་ཚོད་འཛིན་ལྟ་རུ་བཅུག དེ་ནས་བདུད་ཀྱི་དམག་ཚོགས་འབུམ་སྡེ་རྐོང་པོའི་ཡུལ་དུ་ལྷགས་
རྐོང་པོ་ཐམས་ཅད་ཀྱང་འཇིགས་ཤིང་སྐྲག་པར་གྱུར། རྐོང་རྗེ་དཀར་པོས་དམག་ཚོགས་རྣམས་ལ་སྨྲས་པ། སྔ་ན་མ་མཐོང་བའི་དམག་ཚོགས་གང་དུ་གཤེགས། དེ་ལ་བདུད་ཀྱིས་ལན་བཏབ་པ། 
ངེད་ནི་ནག་པོ་བདུད་ཀྱི་དམག རྐོང་རྗེ་ཉིད་དང་སྲིད་ལ་འོངས། བདུད་ཀྱི་རྫུ་འཕྲུལ་བཤིག་པ་ཡིན། འདི་རྣམས་ལས་ཀྱི་རང་ཆས་དབྱིབས། ཁྱེད་ཅག་འཇིགས་ཤིང་སྐྲག་མི་དགོས། ངེད་ཅག་
བདུད་ཀྱིས་གཤེན་མ་ཐུབ། བདུད་དམག་མང་པོ་གྲོས་བྱས་པས། མི་ཡི་གཉེན་པོ་མི་ཉིད་ཡིན། མི་ལས་གདུག་པ་ཆེ་བ་ནི། ཁྲོམ་གྱི་མཐའ་རས་བོད་མི་ཡིན། བོད་ལས་གདུག་པ་
ཆེ་བ་ནི། ཉང་དག་རྐོང་དང་གསུམ་པོ་ཡིན། དེ་གསུམ་ལ་ཡང་གདུག་པ་ནི། རྐོང་སྲིན་གདུག་པའི་མི་རྣམས་ཡིན། རྐོང་པོ་སྲིན་ལ་དབང་བསྒྱུར་བ། རྐོང་རྗེ་དམར་པོ་དཀར་པོ་ཡིན། །

རང་ཅག་གྲོགས་དང་གཉེན་དུ་བྱ། །དགྲ་མ་ཐུབ་པས་ཁྱོད་ལ་བསྐྱབས། བདུད་ཕྲུག་ནག་པོ་ཤོར་བ་བདུན། གཤེན་གྱི་ཡུལ་དུ་རྟ་རྐུར་བཏང་། ཐོབ་ན་ཁྱོད་ཀྱི་གབ་དུ་འབྲོས། ཁྱོད་ཀྱང་
དམག་དང་གོ་མཚོན་སྐོར། དེ་སྐད་ཅེས་བདུད་ཀྱིས་སྨྲས་པས། རྐོང་རྗེས་ལན་བཏབ་པ། སྔ་ན་མ་མཐོང་བའི་དམག་ཚོགས་ཁྱོད། ཤིན་ཏུ་གཟུགས་བཟང་མཛེས་པའི་མི་དང་རྟ། 
དེ་ལྟ་བདུད་ཀྱི་དམག་ཚོགས་ལགས། ཡིད་ཆེས་བདུད་ཀྱི་མནའ་སྐྱོལ་སྐད། དེ་ལ་བདུད་ཀྱིས་མནའ་བསྐྱལ་བ། མུ་ཏྲ་དུ་ཏྲ་རམ་ཏྲ་པྲ་མ་ལ་ཐམ། དེ་ལྟར་རྐོང་དང་ཆད་བགོས་ནས། 
རྐོང་ཡང་ཆད་ལ་རབ་ཏུ་གནས། བདུད་དམག་སླར་ལོག་མིག་རྣོན་དྲུང་དུ་ཕྱིན། མིག་རྣོན་གྱིས་དམག་ལ་སྨྲས་པ། བདུད་ཕྲུག་ཤོར་བ་རྐྱ་བདུན་གྱིས། གཤེན་ཡུལ་འོལ་མོ་ལུང་རིང་ནས། 
འབྱུང་བ་བཞིས་ཀྱང་མ་ཚོར་བར། གཤེན་གྱི་རྟ་བདུན་ཐོབ་ནས་བྱུང༌། མྱ་ངན་ཁང་པ་ནག་པོ་ནས། ཁྱབ་པས་མྱ་ངན་བྱེད་པ་ལ། གཏམ་སྙན་ཁྱེར་ལ་སྤྱན་དྲོངས་ཤོག །བདུད་ཀྱི་དམག་
ཚོགས་དགའ་ཆེས་ནས། བདུད་བྱ་ནག་པོ་ཐན་དུ་བཏང༌། བདུད་བྱས་བདུད་རྗེ་ཁྱབ་པ་སྦྲན། བདུད་རྗེ་དགའ་ནས་འཚོགས་སར་འོང༌། ཤོར་བས་རྟ་རྐུས་འཚོགས་སར་འོངས། ཁྱབ་པས་

བསྟོད་ནས་ཚིག་སྨྲས་པ། ལེགས་སོ་བདུད་ཕྲུག་རྐྱ་བདུན་པོ། གཤེན་རབ་སྤྲུལ་པ་བསམ་ལས་འདས། དེ་ཡི་ཡུལ་ནས་ནོར་ཐོབ་པ། བདུད་ཀྱི་སྐྱེས་མཆོག་ཁྱོད་རྣམས་
ཡིན། རྟ་རྗེས་གཙང་པོའི་གཞུང་ལ་བོར། རྐོང་མཁར་འོག་ཁང་ནང་དུ་བཅུག །དེ་ནས་ནམ་ཕྱེད་རྟ་བརྐུས་ནས། ཐོ་རངས་ཁ་བ་འདོམ་དགུ་ནི། རྟ་ཡི་རྗེས་སུ་ཕབ་ནས་བཞག དེ་ཡི་
ཚུན་ཆད་དམག་གིས་བཀང༌། རྟ་ཡི་རྗེས་སུ་གང་འོང་བ། ལྟ་བ་མིག་རྣོན་ལྟ་རུ་བཅུག ལྟ་བས་བལྟས་པའི་མཆིད་ན་རེ། རྟ་བརྐུས་རྗེས་སུ་གཤེན་ཉིད་བྱུང༌། འཁོར་དུ་ཁྱེའུ་ཆུང་
མཚན་ལྡན་བཞིས། ཕྱོགས་བཞི་ནས་སུ་བསྐོར་ནས་བྱུང༌། །དེ་སྐད་བདུད་ཀྱི་དམག་ལ་སྨྲས། བདུད་ཀྱི་དམག་ཚོགས་ཀུན་ཀ་དགའ། ད་ནི་དུས་ཀྱི་ལ་ཡོག་ཡིན། བུ་བསད་
མི་ཤ་ལོན་ཏེ་འོང༌། རྣོ་བའི་མཚོན་གྱི་དུས་ལ་བབ། དེ་ལ་བདུད་རྗེ་ཁྱབ་པས་སྨྲས། བདུད་དམག་མང་པོ་ཚུར་གསོན་དང༌། འདི་དང་ང་གཉིས་འཐབ་ཡུན་རིང༌། རྫུ་འཕྲུལ་ཐབས་
ཀྱིས་ཅི་སོད་བྱ། རྣོ་བའི་མཚོན་གྱིས་ཡོངས་མི་སོད། དྲག་པོ་དམག་གིས་ཡོང་མི་ཐུབ། རྫུ་འཕྲུལ་ཐབས་ཀྱིས་བསད་དོ་ཟེར། བདུད་རྗེ་ཁྱབ་པའི་གྲོས་ལ་བསྡུས། དེའི་ཚེ་དེའི་

དུས་ན། སྟོན་པ་གཤེན་རབ་ནི་སྣང་སྲིད་མེ་ལོང་གཡའ་དག་བཞིན་དུ་གསལ་བ་ཡིན་པས། བདུད་ཀྱི་ཆོ་འཕྲུལ་དུ་མཁྱེན་ཏེ། བོད་སྲིན་པོའི་རིགས་དབང་དུ་བསྡུ་བ་དང༌། །བདུད་དྲེགས་པ་ཅན་
གྱི་རིགས་འཁོར་དུ་བཅད་པར་དགོངས་ནས། རྟ་ཡི་རྗེས་སུ་བྱོན་ནོ། །དེ་ལ་འཁོར་རྣམས་འདུས་ནས། སྟོན་པ་ལ་ཞུས་པའི་མདོ། ནམ་ཕྱེད་རྟ་སྟོར་ཐོ་རངས་ཁ་བ་ཕབ། དེ་ལྟ་བདུད་ཀྱི་ཆོ་
འཕྲུལ་ལགས་པར་བཅད། རྟ་བདུན་བདུད་ལ་སྦྱིན་པ་ཐུགས་ཀྱིས་ཐོངས། །ནག་པོ་བདུད་ཀྱི་གདུག་པས་སྟོན་པ་སྐུ་བཀྲོངས་ན། །འཇིག་རྟེན་སྟོངས་ནས་སྟོང་པར་ལུས་པར་མཆི། །སྟོན་
པའི་སློད་ལ་རྟ་ཡིས་ཇི་ཞིག་བགྱི། །རྟ་ཡི་རྗེས་སུ་གཤེན་རབ་མ་གཤེགས་ཤིག དེ་སྐད་ཅེས་འཁོར་གྱིས་སྟོན་པ་ཞུས་པས། སྟོན་པས་འཁོར་ལ་བཀའ་སྩལ་པ། གྲོས་འདེབས་
འཁོར་པ་ལྟ་བ་ཞན། །རྟ་ལ་ཆགས་པ་མི་སྐྱེ་སྟེ། ལོག་པར་གོལ་བའི་སེམས་ཅན་རྣམས། །སྟོན་པའི་ཐུགས་རྗེས་མ་བཏུལ་ན། །ཆོ་འཕྲུལ་འཕྲོ་མི་ཆད་པར་འོང༌། །དུས་ལ་
བབ་པས་ཐུལ་བར་འགྱུར། །བདུད་ཀྱིས་སྐུ་ལ་སྡོ་བ་བབ། །བ་སྤུ་རྐྱ་ཅིག་ཀྱང་མི་བསྐྱོད། །ཁྱེད་རྣམས་སེམས་ཆུང་མ་བྱེད་ཅིག་གསུངས་ནས། མཚན་དང་ལྡན་པའི་ཁྱེའུ་བཞི་

དང༌། རྟ་ཡི་རྗེས་སུ་སྟོན་པ་གཤེགས་སོ། །རྟ་རྗེས་སུ་བདུད་ཀྱི་ཁ་བས་ཆོད་པས། ལམ་མ་ཕྱེད་པ་ལ་ཐུགས་རྗེས་མི་འཁྱོག་པའི། གསང་བའི་མདའ་ལམ་འཕངས་
ནས། ཐུགས་རྗེ་ཉི་མའི་སྙིང་པོ་དགུ་ཕྲུགས་བཟླས་ཏེ། །ཨ་སྤྲ་མུ་སྤྲ་གསལ་ཟེར་འོད་ལམ་ཤག །ཁ་རམ་རམ་མུ་ཟེར་སྤྲོས། ཧུ་རུམ་ཞུམ། ཧུ་རུམ་ཞུམ། ལམ་པོར་
ཏོ་ཞུམ་ཞུམ་པར་ཞུམ། བརྗོད་པས་སྐད་ཅིག་དེ་ཉིད་ལ་བདུད་ཀྱི་ཁ་བ་མར་གྱི་ཁུ་བ་བཞིན་དུ་ཞུའོ། །ཐུགས་རྗེ་མདའ་ལམ་ལས། རྟའི་རྗེས་བཞིན་དུ་ཉི་མའི་ཟེར་དུ་ཤར། ཉི་
ཟེར་གཤེགས་ཤུལ་ལ། གཤེན་རབ་ཞུགས་ནས་བྱོན། བདུད་དམག་མང་པོས་བསྐོར། རི་ལུང་མེ་ཡིས་བཀང༌། གཤེན་རབ་གཤེགས་ཤུལ་བཅད། །མེ་ཡིས་བསྲེགས་པ་ལ། 
སྟོན་པའི་བྱིན་རླབས་ལས། །བདུད་ཀྱི་མེ་དཔུང་ལ། །མེ་ཏོག་པདྨ་སྐྱེས། པདྨའི་གདན་སྟེང་ན། མཚན་དང་ལྡན་ཁྱེའུ་ཆུང་བཞི་དང་བཞིན་ཡང་མ་ལོག་པར་གྲང་གྲང་། བསིལ་
བསིལ་ལྟར་མདངས་བསྟན། འཛུམ་མུལ་ནས། དཀྱིལ་མོ་དཀྲུང་དུ་བཞུགས། བདུད་ཀྱི་དམག་འཁོར་ལས། ཆ་གཅིག་དད་པ་སྐྱེས་སྟོན་པའི་ཞབས་དྲུང་དུ། མི་ནག་མང་པོ་འོངས།

ཁ་ནས་ཚིག་བརྗོད་པ། སྐྱེས་མཆོག་ཁྱད་པར་ཅན། ངོ་མཚར་རྨད་ཀྱི་མི། བདུད་ཀྱི་ཁ་བ་ནི། ཐུགས་རྗེའི་ཉི་མས་ཞུ། རྟ་ཡི་རྗེས་བཞིན་དུ། ཐུགས་རྗེའི་ཉི་ཟེར་བརྐྱང༌། བདུད་ཀྱི་
མེ་དཔུང་ནི། ཐུགས་རྗེའི་གཞལ་ཡས་ཁང༌། མ་ཚིག་ཕྱིར་ལ་བསིལ། ཨེ་མ་ངོ་མཚར་ཆེ། སྐུ་ལ་ཅི་ལ་སྡོ། ཞབས་ལ་སྐྱབས་སུ་མཆི། བསྐྱབས་སུ་བདག་ཅག་རྣམས་ཀྱང་གསོལ་
ཅེས་སྨྲས་ནས། སྟོན་པ་ལ་བསྐོར་ཅིང་ཕྱག་འཚལ་ལོ། །དེ་ལྟར་གཤེན་རབ་བྱིན་རླབས་ཀྱིས། བདུད་ཀྱི་མེ་དཔུང་ཞི། གཤེན་རབ་ཐུགས་རྗེའི་སྟོབས་ཀྱིས་བདུད་དམག་འཁོར་དུ་གྱུར། བདུད་
དམག་སླད་མ་ངུ་ཞིང་མྱ་ངན་བྱེད། ད་ལྟ་མྱ་ངན་ཐང་ནག་དཀྱིལ་ན་མེ་འབར་བྲག་གསེབ་ན། པད་མའི་སྡོང་པོ་སྐྱེས་པ་བཀྲ་ཤིས་ཀྱི་ས་རྟགས་སོ། །བོད་དང་སྟག་གཟིག་སོ་མཚམས་
དེ་ལ་ཐུག་པའོ། དེ་ནས་སྟོན་པ་ཡང་བོད་ཀྱི་ཆུ་བོ་བཞི་འདུས་ཀྱི་འགོ་རུ་ལྷན་གྱིས་བྱོན། །ཡང་བདུད་དམག་མང་པོས་བསྐོར། ཆུ་ཡི་རྒྱ་མཚོ་བསྐྱིལ། གཤེན་རབ་སྐུ་ཐོག་ཏུ། 
ཡས་མར་སྐྱིན་དང་ཕབ། ཆུ་ཡིས་བསྐོར་བ་ལ། སྟོན་པའི་བྱིན་རླབས་ལས། བདུད་ཀྱི་མཚོ་དཀྱིལ་ནས། མེ་ཡི་པདྨ་སྐྱེས། པདྨའི་གདན་སྟེང་ན། མཚན་དང་ལྡན་པའི་ཁྱེའུ་

ཆུང་བཞི་དང༌། གཞིན་ཀྱང་མ་ལོག་པར། དྲོ་དྲོ་རྨུགས་རྨུགས་ལྟར། མདངས་བསྟན་འཛུམ་མུལ་ནས། དཀྱིལ་མོ་དཀྲུངས་བཅས་བཞུགས། བདུད་ཀྱི་དམག་འཁོར་
ལས། ཆ་ཅིག་དད་པ་སྐྱེས། སྟོན་པའི་ཞབས་དྲུང་དུ། མི་ནག་མང་པོ་འོངས། ཁ་ནས་ཚིག་བརྗོད་པ། སྐྱེས་མཆོག་ཁྱད་པར་ཅན། ངོ་མཚར་རྨད་ཀྱི་མི། བདུད་ཀྱི་ཆུ་དཔུང་ནི། 
ཐུགས་རྗེའི་གཞལ་ཡས་ཁང༌། མ་ཁྱེར་མ་བྱིང་བར། མེ་འབར་སྒྲོན་དང་ཆས། ཨེ་མ་ངོ་མཚར་ཆེ། སྐུ་ལ་ཅི་ལ་སྡོ། ཞབས་ལ་སྐྱབས་སུ་མཆི། སྐྱབས་སུ་བདག་རྣམས་གསོལ། 
ཅེས་སྨྲས་ནས་སྟོན་པ་ལ་བསྐོར་ཅིང་ཕྱག་འཚལ་ལོ། །དེ་ལྟར་གཤེན་རབ་བྱིན་རླབས་ཀྱིས་བདུད་ཀྱི་ཆུ་དཔུང་ཞི། གཤེན་རབ་ཐུགས་རྗེའི་སྟོབས་ཀྱིས་བདུད་དམག་འཁོར་དུ་གྱུར། བདུད་
དམག་སླད་མ་ངུ་ཞིང་མྱ་ངན་བྱེད། ད་ལྟ་བོད་ཀྱི་ཆུ་འགོར་ན་མཚོ་ནག་གི་དཀྱིལ་ན་པད་མའི་མེ་བྲག་སྐྱེས་པ་བཀྲ་ཤིས་ཀྱི་ས་རྟགས་སོ། །བོད་ཀྱི་ཆུ་འགོ་དེ་ལ་ཐུག་པའོ། །དེ་ནས་སྟོན་
པས་ཞང་ཞུང་མུ་ཕྱ་དུམ་པ་ཚལ་དུ་བྱོན། ཡང་བདུད་དམག་མང་པོས་བསྐོར། རླུང་གི་བསྐལ་པ་ཕབ། བྱེ་མའི་ཁ་བ་རྩུབས། གཤེན་རབ་སྐུ་ཐོག་ཏུ། ས་ཡི་ཁ་བ་ཕབ། ས་ཡི་མནན་

པ་ལ། སྟོན་པའི་བྱིན་རླབས་ལས། མྱ་ངན་བྱེ་གསེབ་ན། རིན་ཆེན་འབར་བའི་བྲག་གི་གཡུང་དྲུང་སྐྱེས། གཡུང་དྲུང་གདན་སྟེང་ན། མཚན་ལྡན་ཁྱེའུ་བཞི་དང༌། བཞིན་ཡང་མ་
ལོག་པར། རྡུལ་གྱིས་མ་གོས་པར་བཀྲ་ལ་གསལ་ཏེ་བཞུགས། །བདུད་ཀྱི་དམག་འཁོར་ལས། ཆ་གཅིག་དད་པ་སྐྱེས། སྟོན་པའི་ཞབས་དྲུང་དུ། མི་ནག་མང་པོ་འོངས། ཁ་ནས་ཚིག་
བརྗོད་པ། སྐྱེས་མཆོག་ཁྱད་པར་ཅན། ངོ་མཚན་རྨད་ཀྱི་མི། བདུད་ཀྱི་རླུང་འཚུབ་ནི། ཐུགས་རྗེའི་གཞལ་ཡས་ཁང༌། བྱེ་མས་མ་གཏིབས་པར། རྡུལ་གྱིས་ཕོག་མི་འདྲ། སྐུ་
མདོག་བཀྲ་ལ་གསལ། ཨེ་མ་ངོ་མཚར་ཆེ། སྐུ་ལ་ཅི་ལ་སྡོ། ཞབས་ལ་སྐྱབས་སུ་མཆི། སྐྱབས་སུ་བདག་རྣམས་ཀྱང་གསོལ། ཅེས་སྨྲས་པས། སྟོན་པ་ལ་བསྐོར་ཅིང་ལྷ་ཕྱག་འཚལ་
ལོ། །དེ་ལྟར་གཤེན་རབ་བྱིན་རླབས་ཀྱིས་བདུད་ཀྱིས་མུད་ཀྱི་ཚུབ་མ་ཞི། གཤེན་རབ་ཐུགས་རྗེའི་སྟོབས་ཀྱིས་བདུད་དམག་འཁོར་དུ་གྱུར། བདུད་དམག་སླད་མ་ངུ་ཞིང་མྱ་ངན་བྱེད། ད་ལྟ་
ཞང་ཞུང་མུ་ཕྱ་དུམ་པའི་ཚལ་ན། བྱེ་མ་མྱ་ངམས་ལ། རིན་པོ་ཆེའི་བྲག་གི་གཡུང་དྲུང་སྐྱེས་པ་ལ། གཤེན་རབ་ཀྱི་ཞབས་རྗེས་ལམ་མེ་བ་ནི། བཀྲ་ཤིས་ཀྱི་ས་རྟགས་སོ། །གཤེན་

རབ་ཀྱི་ཞང་ཞུང་གི་བོན་པོ་ལ། བོན་དུ་བཙོ་དང་སྔགས་ཀྱི་ལུང་ཕོག ཡས་སྟགས་སུ་མུ་ཟེར་ལྷ་ཞལ་དང་ནམ་མཁའ་དཀར་ནག་བསྟན། དེ་ནས་གཙང་ལུ་མ་
དགུ་དགྱེས་སུ་བྱོན་ནས། ཞལ་ནས་སྨོན་ལམ་བཏབ་པས། བོད་ཀྱི་བོན་པོ་ཐམས་ཅད་བསྟན་པ་བཞག་པའི་ད་རུང་གནས་མེད་པས། ནམ་ཞིག་ཐེག་པ་རིམ་དགུའི་བོན་དར་ནས་སྤྱོད་པར་
ཤོག་གསུངས་ནས། བདུད་ཀྱི་འཁོར་བཅོམ། སྟོན་པའི་ཚོགས་བསྐྱེད་ནས། ཆུ་དར་གྱི་པད་མ་གདན་དུ་བཏིང་ནས། རྟ་ཡི་རྗེས་སུ་གཙང་པོའི་གཞུང་ལ་བྱོན་ནས་ཡས་མར་གཤེགས་སོ། །བོད་
ཀྱི་ལྷ་འདྲེ་ལ་སོགས་ཏེ། སེམས་ཅན་མང་པོས་ཀྱང༌མདུན་ནས་བསུས་ནས། ཕྱག་འཚལ་ནས་མཆོད་པ་ཕུལ་ལོ། །ད་ལྟ་བོད་ཀྱི་རི་ཐམས་ཅད་རྩེ་མོ་འདུད་པ་ཡང༌། གཡའ་རི་གངས་
བྲག་རི་ལ་གནས་པའི་ལྷ་འདྲེས། སྟོན་པའི་ཞལ་མཐོང་ཞིང་གུས་པ་ཕུལ་བའི་རྟགས་ཡིན་ནོ། །གཤེན་རབ་ཀྱིས་བོད་ཀྱི་བོན་པོ་ལ། བོན་དུ་ལྷ་གསོལ་བ་དང༌། འདྲེ་བཀར་བ་གཉིས་
ཀྱི་ལུང་ཕོག ཡས་སྟགས་སུ་རྩི་ཤིང་བན་བུན་དང༌། ཞུགས་ཤང་དང་གསེར་སྐྱེམས་བསྟན། ད་ལྟ་བོད་ཀྱི་ལྷ་འདྲེ་ཐམས་ཅད་ཀུན་བོན་གྱིས་བོས་ན་མགོན་ལ། མཆོད་ན་འགྲོ་ཞིང་།

བརྡུང་ནས་ཐུལ་བ། སྟོན་པའི་ཞལ་མཐོང་བའི་དུས་སུ། དབང་དུ་བསྡུས་པའི་རྟགས་ཡིན། །དེ་ནས་ཡང་སྟོན་པ་རྟ་ཡི་རྗེས་སུ་གཙང་པོ་ལ་པད་གདན་བཏིང་ནས། རྐོང་པོ་རོང་ནག་ཏུ་གཤེགས་སོ། །དེ་
ལྟར་གཙང་པོ་ལ་སྟོན་པའི་ཞབས་ཕབ་པས། ད་ལྟ་གཙང་པོའི་འཁྲིས་ཐམས་ཅད་སེམས་ཅན་གྱི་གསོས་འབྲུ་སྣ་ཚོགས་སྨིན་པ་ཡང༌། ཡོན་ཏན་དེ་ཡིས་སྨིན་པའོ། །དེར་རྐོང་པོ་རོང་ནག་
སྒོར། བདུད་ཀྱི་གྱད་པོ་ཆེས། བདུད་རི་ནག་པོས་བཅད། གཤེན་གྱི་ལམ་བཀག་ནས། ང་ཡི་གྱད་ཐོ་ལ། མི་ཁྱོད་མ་འཛེག་ཞིག འཛེགས་ཀྱང་མི་འཛེགས་སོ། །སྟོན་པའི་ཞལ་
ན་རེ། རྐོང་མི་སྙིང་རེ་རྗེ། རི་ནག་གྱད་ཐོ་འདིས། ང་ཡི་སྒོར་ཆོད་དམ། །ཆོད་དམ་མི་ཆོད་པ། ཁྱོད་རྣམས་འདིར་ལྟོས། གསུངས་ཐེའུ་ཆུང་གཡོན་པས་བླངས། རྐོང་ཁ་སུམ་མདོར་
བཞག མིང་ཡང་ལྷ་རི་གྱང་ཐོར་བཏགས། དེ་ནས་མར་གཤེགས་ནས། རི་ནག་ཆེན་པོ་ལ། མི་ནག་ཆེན་པོ་འདུག མི་ནག་མཆིད་ན་རེ། ལམ་ནོར་མགྲོན་པོ་ཁྱོད། གར་འོང་
སུ་ལ་དོན། མི་ལ་ཕྱག་ཚོལ་ལ། རི་ལ་སྐྱབས་གསོལ་ཟེར། གཤེན་རབ་ལམ་སྒོ་བཅད། སྟོན་པས་བཀའ་བསྩལ་པ། ང་གཤེན་ལ་འགྲན་ཚོལ་བའི། མི་ནག་རེ་ཐུང་ལ།

བོན་ལ་དོས་འཛུགས་པའི། མི་ནག་རེ་ཆུང་ཨང༌། ཐུགས་ཀྱི་སྤྲུལ་པ་ལས། །མདུང་རྩེ་འདྲ་བའི་རི་ཞིག་སྲིད། །བདུད་རི་གཤེན་རི་ཚད་བསྙམས་པས། །བདུད་རིས་གཤེན་རིའི་
རྨེང་མ་སླེབས། །མི་ནག་གཤེན་དང་བོང་བསྙམས་ནས། བདུད་ཀྱིས་སྟོན་པ་གཤེན་རབ་ཀྱི། །ཞབས་ཀྱི་ལུང་བུའི་རྐོག་སླེབས་ཙམ། །མིང་ཡང་བོན་རི་ཆེན་པོར་བཏགས། །མིང་ཡང་གཤེན་ཆེན་
རྒྱལ་བར་བཏགས། །མི་ནག་ཕྱོད་ཀྱིས་བྲོས་ཏེ་སོང༌། །སྟོན་པ་དེ་ནས་མར་གཤེགས་ནས། །བདུད་ཀྱིས་མ་ཐུབ་པས། །མངོན་གསུམ་ཉིད་དུ་བདུད་དམག་བྱུང༌། །རྒྱ་ལག་ཐོད་རྗེས་གཤེན་ལ་སྨྲས་
པ། གཤེན་རབ་མི་བོ་རྫུན་ཚིགས་མཁན། །ལ་ཡོགས་དུས་ཀྱིས་དེད་པ་ཡིན། །བདུད་ཀྱི་ཆུ་བཞི་སྐྱེམས་སྐྱེམས་པ། །ཚ་བོ་ཚ་མོ་གསོད་གསོད་པ། །བུ་སྲིང་སྲིད་འབྲེལ་རྐུ་རྐུ་བ། །བདུད་
འཁོར་མང་པོ་འཕྲོག་འཕྲོག་པ། ཤ་ཟན་སྲིན་པོ་གདོང་དམར་བོད་ཀྱི་ཡུལ། ཉང་སྲིན་དག་སྲིན་རྐང་སྲིན་གསུམ་གྱི་ཡུལ་དུ་འོང་བ། ལ་ཡོགས་དུས་ཀྱིས་དེད་པ་ཡིན། རྣོ་མཚོན་
མང་པོ་རྒྱོབས་ལ་ད་སོད་ཟེར། འཇིགས་པའི་ཚུལ་དུ་བརྗིད་བཅོས་བྱས་ནས། གཤེན་རབ་ཀྱི་སྟེང་དུ་རྒྱུགས་ཏེ་བྱུང༌། གཤེན་རབ་ཀྱིས་ཞབས་བགྲད། ཕྱག་གདེངས་སྤྱན་བཟློག་བདུད་འདུལ་སྙིང་

པོ་བཟླས། ཨ་པར་ཐུམ། མུ་པར་ཞི། ཀྲི་ལ་ཏྲང་པར་དམྱལ། ཞེས་བརྗོད་པས། བདུད་ཀྱི་དམག་ཚོགས་རེ་རེ་ལ། ནམ་མཁའི་ཁམས་ནས་ལྷ་ཡི་དམག་ཚོགས་བརྒྱ་བརྒྱ་བྱུང༌། བདུད་
དམག་གཡུལ་བཟློག་རོང་དུ་དེད། རྒྱ་ལག་ཐོད་རྗེ་གཡུལ་ཟིན་བྱས། །དེ་ལ་སྟོན་པས་བཀའ་བསྩལ་པ། །སེམས་ཅན་ཉོན་མོངས་སྙིང་རེ་རྗེ། །སྒྱ་མའི་ཕུང་པོ་ཉོན་རེ་མོངས། །འབྲས་
བུའི་སེམས་འདི་ཉམ་རེ་ཐག །བདེན་ཚིག་བརྒྱ་སྨྲས་གཅིག་མི་གོ། །རུ་བཞི་ལྷ་ཡི་སྤྲུལ་པ་ལགས། །རྒྱ་ལག་ཐོད་རྗེ་བུ་ཕྱིར་ཐོངས། །དད་པ་མ་སྐྱེས་སེམས་ཅན་ནི། །དྲེགས་
པས་བཟུང་དུ་དོན་ལས་འགལ། སྟོན་པ་གཤེན་རབ་མི་བོ་ཡིས། །ལྷ་དམག་མང་པོ་དབྱིངས་སུ་བསྐྱོད། །རྒྱ་ལག་ཐོད་རྗེ་བཟུང་བ་བཏང༌། །རྟ་ཡི་རྗེས་སུ་མར་ལ་གཤེགས། །བདུད་དམག་
མྱ་ངན་བྱེད་པ་ཡང༌། །རྒྱ་ལག་བྱུང་བས་ཐོ་ལེས་འདེབས། །ཉང་སྲིན་རྐང་སྲིན་མང་པོ་ཡང་། །བདུད་རྗེ་ཁྱབ་པ་ལག་རིང་དང༌། །རྐོང་རྗེ་དཀར་པོ་དམར་པོ་དང་། །ཕྱི་མའི་དམག་ཚོགས་མང་
པོ་རྣམས། །རྐོང་འཕྲང་རོང་ནག་རུབ་མོ་ན། །ཡར་ལ་རྒྱུག་ནི་མ་ནུས་པར། །ཁུ་དང་ཆ་ཡིས་འདེབས་ཅིང་སྣང་། །དེ་ལ་སྟོན་པས་བཀའ་སྩལ་པ། །ཁྱབ་པ་ལག་རིང་དམག་དཔོན་དང༌།

ལོག་སྲེད་ཅན་གྱི་དམག་མི་རྣམས། །ཁུ་སྒྲ་མ་ཆེ་བཀའ་ལ་ཉོན། །སྟོན་པས་འཕྲུལ་ངག་བོན་བསྟན་གྱིས། །ཁྱབ་པས་ཕྱིར་ལ་ལེན་ཞུས་པ། །སྟོན་པ་གཤེན་
རབ་ལོག་པ་ཅན། །ཁྱེའུ་ཆུང་སྐྱོན་བྱེད་ལོག་པའི་རིགས། །ང་ལས་ཁྱོད་ལ་ཡུས་ཆེ་མེད། །ཡུས་གཤགས་འདེབས་ཀྱིས་ང་ལ་ཉོན། །དེ་ལ་སྟོན་པས་བཀའ་སྩལ་པ། །ནག་པོ་བདུད་
ཁམས་ཡུས་ཆེ་ལ། །ཁྱབ་པ་ཡུས་ཀྱིས་གཤགས་འདེབས་ན། །ངེད་རྣམས་དབང་པོ་གཏད་ལ་མཉན། །མ་ལུས་ཤགས་རྣམས་ང་ལ་ཐོབས། །ཁྱབ་པས་ཕྱིར་ལ་ལེན་ཞུས་པ། །གཤེན་
རབ་ནམ་མཁའི་ལྷ་ཡིན་ན། །འཁོར་བའི་ས་ལ་ཅི་ལ་འོང༌། མི་འབྱེད་མཉམ་པའི་སེམས་ཡོད་ན། །བདུད་དང་འཐབ་ཟླ་ཅི་ལ་བྱེད། །དེ་ལ་སྟོན་པས་བཀའ་སྩལ་པ། །འགྲོ་དྲུག་
ཁ་ལོ་བསྒྱུར་བའི་ཕྱིར། །འཁོར་བའི་ས་ལ་འོངས་པ་ཡིན། །མི་ཕྱེ་མཉམ་པར་ཀུན་བསྙམས་ཏེ། །ཁྱོད་དགའ་འཁྲུལ་པས་ཕྱེ་བའོ། །ཁྱོད་ཀྱིས་ཆོ་འཕྲུལ་ཚུར་ལ་བསྟན། །ང་ཡིས་
ཕར་ལ་གང་དུ་འཐབས། །འཁྲུལ་པས་སོ་སོར་མ་ཕྱེད་དང༌། །མཉམ་པས་ང་ཡི་སྐྱབས་སུ་གཞུག ཁྱབ་པས་ཕྱིར་ལ་ལན་ཞུས་པ། །མི་འབྱེད་མཉམ་པའི་སེམས་ཡོད་ན། །བུ་མོ་

སྲིད་འབྲེལ་ཅི་ལ་རྐུ། །སྙིང་རྗེ་བྱམས་པའི་སེམས་ལྡན་ན། །ཚ་བོ་ཚ་མོ་ཅི་ལ་གསོད། །དེ་ནས་སྟོན་པས་བཀའ་སྩལ་པ། །ང་ཡིས་མི་འབྱེད་ཁྱོད་མ་འབྱེད། །ཁྱབ་པ་ནེ་ཆུང་
བཞིན་དུ་གྱིས། །བུ་མོ་ཁྱོད་ཀྱིས་ལོག་པར་ཁྲིད། །ལོག་པར་འཆོས་ནས་ཅིས་ཀྱང་འཆོས། །ང་ཡི་སྐྱབས་སུ་ཁྱོད་ཀྱང་གསོལ། །མ་བསད་མིང་སྲིང་གཉིས་དང་སྤྲད། །མ་ནོར་སྟོན་པའི་
བཀའ་ཡིན་གྱི། །དམ་ལོང་དམ་ལོང་བདུད་ཀྱི་བུ། ཁྱབ་པས་ཕྱིར་ལ་ལན་ཞུས་པ། །ང་ཡི་ལྟ་བ་མིག་རྣོན་གྱིས། །བལྟས་པས་མིང་སྲིང་གཉིས་མ་མཐོང༌། །མ་བསད་ཟེར་བའི་
རྫུན་པོ་ཆེ། །སྙིང་རྗེ་མེད་པའི་ཁྲེལ་མེད་པོ། །བདུད་དམག་མང་པོས་ཆོ་ངེས་བཏབ། །གཤེན་ལ་མདའ་མཚོན་ཆར་དུ་ཕབ། །སྟོན་པ་གཤེན་རབ་མི་བོ་ཡིས། །མེས་པོ་དམུ་རྒྱལ་དྲིན་གྱིས་
བཙས། །དམུ་ཁྲབ་ཤོལ་མོ་ལུས་ལ་གོན། །བསེ་ཡི་ཕུབ་མོ་གླིང་ཆེན་བཟུར། །སྙིང་རྗེ་བྱམས་པའི་སེམས་བསྐྱེད་ནས། །སེམས་ཅན་བདུད་དམག་སྙིང་རེ་རྗེ། །བདག་ནི་འཐབ་ཟླར་
མི་བྱེད་དོ། །ང་ལ་མདའ་མཚོན་ཆར་ལྟར་ཕོབ། །ཉོན་མོངས་ཁྱོད་ཅག་ཡིད་ཁེར་ཡིན། དེར་བདུད་རྣམས་ཀྱིས་གཤེན་རབ་ལ་མདའ་མཚོན་ཆར་བཞིན་དུ་ཕབ་ན། སྐུ་ལ་ཕོག་པ་

བས་དྲུང་དུ་ཉེ་འང་མི་ནུས་སོ། །བདུད་ཁོང་དག་ཐང་ཆད་ནས། ཅུག་སྤྱུ་དིར་གྱིས་སོང་ངོ༌། །དེ་ལ་སྟོན་པས་བཞད་ནས་བཀའ་སྩལ་པ། །ལོག་པར་འཁྲུལ་པའི་བདུད་དམག་
སྙིང་རེ་རྗེ། །ངའི་བ་སྤུ་རྐྱ་གཅིག་བསྐྱོད་པར་མི་ནུས་པར། །ཁྱེད་ཅག་ཤ་རུས་ཐམས་ཅད་རྡུལ་དུ་བརླགས། ང་མི་དུལ་བཞིན་དུ་འདུལ་བ་ཉོན་མོངས་བདུད་ཀྱི་ལས། ང་ཡིས་འཐབ་
ཟླ་བྱས་ན་ཁྱོད་རྣམས་ཡུད་ལ་གསོད། ད་ལྟར་ངེས་སམ་མི་ངེས་ང་ལ་འབེན་ཞིག་ཚུགས། འབེན་ཡང་འོས་པས་མི་ཆོག་ལྕགས་ཕུབ་དགུ་བརྩིགས་ཤིག །གཤེན་རབ་རྩལ་གྱི་
ཚད་ནི། སྡོ་བའི་བདུད་ལ་བཞག །དེར་བདུད་ལ་ཁྱབ་པ་ལག་རིང་གིས། བདུད་ཀྱི་ལྕགས་ཀྱི་ཕུབ་དགུ་སྦགས་ནས། གཤེན་རབ་ལ་འབེན་དུ་བཙུགས་ནས་བལྟས་ནས། །སྟོན་པའི་ཐུགས་
རྗེ་བྱིན་རླབས་སྤྲུལ་པའི་ལྕགས་ཀྱི་གཞུ་ནི་ཅོག་གིས་བདུངས། །ཐབས་ཆེན་རྩལ་ལྡན་གྱིས། ལྕགས་ཀྱི་མདའ་ནི་ཀྲིལ་གིས་བཀང་ནས། འབེན་ལ་བརྒྱབ་པས་ནི། ལྕགས་
ཀྱི་ཕུབ་དགུ་ལྕུར་ཕུང་ནས། ཕ་ཐེལ་རི་ལ་ཐེལ་གྱིས་སོང༌། དེ་ལ་བདུད་རྣམས་ཤིན་ཏུ་སྔངས། རྒྱ་ལག་ཐོད་རྗེས་ཚིག་སྨྲས་པ། རྩལ་དང་ལྡན་པའི་མི་མཆོག་སྐྱེས་བུ་ལགས།

བདག་ནི་ཁྱོད་ལ་སྡོ་བར་མི་བགྱིད་དོ། བདག་ཅག་རྣམས་ལ་རྩལ་གྱི་མདའ་མ་འཕེན། རྒྱལ་བ་ཁྱོད་ལ་ད་ནི་སྐྱབས་སུ་མཆི། དེ་ལ་སྟོན་པས་བཀའ་བསྩལ་པ། སྐུ་ལ་སྐྱབས་
སུ་གསོལ་ན་བསམ་པ་རབ་ཏུ་བཟང༌། གཡུང་དྲུང་བོན་ལ་ཉན་ན་སྡུག་བསྔལ་ཤིན་ཏུ་ཆད། ངེས་པའི་དོན་ལ་སྤྱོད་ན་བླ་མེད་འབྲས་བུ་ཐོབ། བདུད་ཀྱི་གྲོགས་རྣམས་སྤངས་ནས་
ངེས་པའི་དོན་ལ་རྙེད། ལེགས་སོ། ལེགས་སོ། རྒྱ་ལགས་ཐོད་རྗེ་ལེགས་ཅེས་བསྟོད་ནས། བདུད་འཁོར་སྟོན་པས་དབང་དུ་བསྡུས་སོ། །ཁྱབ་པས་འགོ་བཟུང་བདུད་ཀྱི་མོ་རིགས་རྣམས། 
རྐོང་རྗེ་དཀར་པོའི་མཁར་དུ་བྲོས་ཏེ་སོང༌། རྐོང་རྗེའི་སྲས་མོ་རྐོང་ཟ་ཁྲི་ལྕམ་གྱིས། སྟོན་པས་མདའ་འཕངས་དར་དཀར་ལྕིབས་ཀྱིས་ཕྱུང༌། མདའ་ཕྱུངས་ཤུལ་ནས་ཆུ་མིག་དཀར་པོ་
རྡོལ། གཤེན་རབ་ཕྱག་ཏུ་ཕུལ་ནས་ཚིག་བཤད་འདི་སྐད་ཅེས་བརྗོད་དོ། །ཐོག་དང་མཚུངས་པའི་རྩལ་མངའ་སྐྱེས་བུ་ཁྱད་པར་ཅན། སེམས་ཅན་རྣམས་ལ་མི་འཕེན་འཛངས་
པའི་མཆོག །ལྕགས་ཀྱི་ཕུབ་དགུ་ཕྱུང་ནས་ཕ་ཐེལ་རི་ལ་བབས། གཟུགས་ཅན་གང་ལ་འཕངས་ཀྱང་དུམ་བུ་ཚལ་པར་གཏོང༌། བྱམས་པའི་སེམས་དང་ལྡན་པའི་སྐྱེས་བུ་གློ་བ་དགའ།

དེ་སྐད་ཅེས་བསྟོད་ནས་མདའ་སྟོན་པ་ལ་ཕུལ་ལོ། །མིང་ཡང་ལ་དོར་བྲག་འཕྲང་དང༌། མདའ་དྲངས་ཆུ་མིག་ཏུ་བཏགས་སོ། །དེ་ནས་ཡང་མར་རྟ་ཡི་རྗེས་སུ་གཤེགས་སོ། །
བུད་མེད་དར་དཀར་གྱི་ལའུ་ཅན་གསེར་དང་གཡུས་བརྒྱན་པ་བརྒྱས་བསུས་ནས། སྟོན་པ་ལ་ཕྱག་ཕུལ་ནས་སྨྲས་པ། ཡུལ་དུ་བོན་དང་གཤེན་གཤེགས་ན། གདོལ་པ་རྣམས་ཀྱིས་ངོ་
མཚར། བདུད་དང་ཤགས་འདེབས་རྩལ་འགྲན་པས། དེང་སང་སྦྲིབས་ལ་མི་སྐྱེམས་སམ། བདག་ཅག་ལྷ་མོ་ཀླུ་མོ་ལགས། བཤོས་དང་སྐྱེམས་ལ་སྡུམ་པར་གཤེགས། རྣམ་པ་
ཐམས་ཅད་མཁྱེན་པའི་གཤེན་རབ་ཀྱིས། བདུད་ཀྱིས་སླུ་བ་ཡིན་པར་ས་ལེར་མཁྱེན་ལགས་ཀྱང༌། ངོས་མ་བཟུང་བར་ཐབས་ལ་མཁས་པས་དལ་བུས་འདུལ་བར་དགོངས་ནས་གཤེགས་སོ། །
ལུང་གསུམ་མདོ་གྲང་ན་གསེར་ཁང་གཡུ་ཁང་ཕུབ། གསེར་དངུལ་སྒྱེད་བུ་བཙུགས། གསེར་གྱི་ཟངས་བུ་ན། ཞིམ་དགུའི་ཟས་ཀྱང་གཡོས། གསེར་ཕོར་དངུལ་ཕོར་དུ། བདའ་དགུའི་ཟས་ཀྱིས་
བཀང༌། གཤེན་རབ་ཕྱག་ཏུ་ཕུལ། སྟོན་པས་བཀའ་སྩལ་པ། ཞེ་སྡང་ནག་པོ་བདུད་ཀྱི་བུ། ཕོ་རིགས་བས་ཀྱང་མོ་རིགས་གདུག ཐབ་ཏུ་ཧ་ལའི་དུག་རྣམས་གཡོས། གསེར་

སྐྱོགས་དངུལ་སྐྱོགས་དུག་གིས་བཀང༌། སྟོན་པ་ང་ལ་ཟས་སུ་དྲངས། བདུད་མོའི་བསམ་པ་འགྲུབ་པའི་ཕྱིར། དུག་རྣམས་རྩི་རུ་བསྒྱུར་ལ་གཏང༌། སྨན་གྱི་སྡོང་པོ་ང་རང་ཡིན། ནད་ཀྱི་རྐྱེན་
གྱིས་ཅི་ལ་ཚུགས། རྩི་ཡི་མཚོ་མོ་ང་རང་ཡིན། དུག་གི་མེ་ཡིས་ག་ན་སྐོམས། དགྲ་དང་གཉེན་དུ་དབྱེ་བ་མེད། འཁོར་རྣམས་ཀུན་ནི་མ་འབག་ཅིག་གསུངས་ནས། དུག་རྣམས་
འཇོམས་པའི་སྔགས་བཟླས་པ། །ཨ་དུན་འདུས། མུ་རམ་སྤྲོས། ཁ་ཏིལ་ཞིལ། ལེན་དགུ་བཟླས་ནས་ཞལ་དུ་སིབ་ཀྱིས་གསོལ་བས། དུག་རྣམས་སྨན་དུ་གྱུར་བས། གཤེན་རབ་
སྐུ་ལུས་ལ་རྟགས་སུ་མེ་ཏོག་པད་མ་འབུམ་ལམ་ལེ་སྐྱེས། །བདུད་ཀྱི་སླུ་བ་བརྒྱ་ལ་ཕྱག་གིས་ཐལ་མོ་གཅིག་བརྡབས་པས། ཤིན་ཏུ་བཞིན་མི་སྡུག་པའི་རྒན་མོ་སེ་མོ་བརྒྱར། 
སྟོན་པའི་སྤྱན་སྔར་མོད་ལ་རུག་གིས་སོང་། །ཁྱབ་པའི་མ་རྒན་ཐུན་དང་མ་མོ་ཡིས་ཤིན་ཏུ་གནོང་འགྱོད་འཚལ་ནས་བོན་ལ་སྐྱབས་སུ་གསོལ། བདུད་ཀྱི་བཙན་དུག་ཧ་ལ་འདིས། བྲག་ཀྱང་འགས་ལ་མཚོ་
ཡང་ཁོལ། སེམས་ཅན་རྣམས་ལ་སྨོས་ཅི་དགོས། སྟོན་པའི་ཞལ་དུ་གསོལ་བ་ལ། དུག་རྣམས་གསོས་ཀྱི་རྩི་རུ་བསྒྱུར། རྟགས་སུ་མེ་ཏོག་

འབུམ་སྡེ་སྐྱེས། གཤེན་རབ་སྐུ་ལ་འོད་དུ་འབར། སྐྱེས་མཆོག་སྨན་གྱི་སྡོང་པོ་ལ། ནད་ཀྱིས་གདུང་པའི་ཟ་མ་མོ། གཤེན་རབ་སྐུ་ལ་སྐྱབས་སུ་མཆི། དུག་གིས་
འབར་བའི་ཟ་མ་མོ། གཤེན་རབ་སྐུ་ལ་སྐྱབས་སུ་མཆི། སྐྱོན་གྱི་གཞི་མ་ཟ་མ་མོ། གཤེན་རབ་སྐུ་ལ་སྐྱབས་སུ་མཆི། འཁོར་བའི་རྒྱུ་སྐྱེད་ཟ་མ་མོ། གཤེན་རབ་སྐུ་ལ་
སྐྱབས་སུ་མཆི། ལས་ཀྱི་མ་རིག་བྱང་གྱུར་ཅིག །དེ་སྐད་ཅེས་སྨྲས་ནས། སྐྱབས་སུ་གསོལ་བས། བདུད་ཀྱི་བུ་མོ་ཐུན་དང་མ་མོ་རྣམས་དད་པ་ལྷངས་ཀྱིས་སྐྱེས་ནས། སྟོན་པའི་
བྱིན་རླབས་ཀྱིས། ལྷའི་བུ་མོ་བརྒྱར་ཚེ་འཕོས་ནས། གཤེན་རབ་ཀྱི་འཁོར་དུ་སྐྱེས་སོ། །བདུད་ཀྱི་དམག་མི་དང་རྒྱ་ལག་ཐོད་རྗེ་རྣམས་དད་པ་ལྷངས་ཀྱིས་སྐྱེས་ནས་སྐྱབས་པས། 
སྟོན་པའི་བྱིན་རླབས་ཀྱིས། ལྷའི་ཁྱེའུ་ཆུང་མཚན་དང་ལྡན་པ་སྟོང་དུ་ཚེ་འཕོས་ནས། གཤེན་རབ་ཀྱི་འཁོར་དུ་སྐྱེས་སོ། །ཡུལ་དེ་ཡང་སེ་མོ་བོན་ཐང་དུ་བཏགས་སོ། །དེ་ནས་ཡང་མར་
རྟའི་རྗེས་སུ་གཤེགས་སོ། །བདུད་འཁོར་དད་པ་མ་སྐྱེས་པ་རྣམས་དང༌། ཁྱབ་པ་ལག་རིང་ནི་གཤེན་རབ་ཀྱི་འཁོར་དུ་ཕ་མ་དང༌འཁོར་དུ་བཅས་པ་ཤོར་བས་ཤིན་ཏུ་ཡང་མ་དགའ་བའི་སེམས་སྐྱེས་ནས།

བྲང་བརྡུང་ངུ་སྒྲ་འབྱིན་ཅིང༌ཆོ་ངས་དཔག་ཚད་དང་རྒྱང་གྲགས་སུ་ཁེངས་པ་འབྱིན་ཅིང་ངུའོ། །དེ་ལ་སྟོན་པ་གཤེན་རབ་ཐུགས་རྗེ་ཆེ་བ་ལས་ཐབས་མཁས་པ་དེས། བདུད་ཀྱི་ངུ་མོ་རྒྱུན་བཅད་
པའི་ཕྱིར། ཚེམས་ཀྱི་མཆེ་བ་གཡས་གཡོན་ལས་འཕར་པོ་འཕར་ཆུང་དུ་སྤྲུལ་ནས། ཕྱག་གིས་བླངས་ནས་ཞལ་གྱིས་བུས། སྟོང་གསུམ་གྲགས་པའི་སྒྲ་ཆེན་བྱུང༌། འཇིག་རྟེན་
ཁམས་ཀྱང་འདར་ཞིང་འགུལ། བདུད་ཀྱང་སྔངས་ནས་ངུ་འཕྲོ་ཆད། བར་དེར་སྟོན་པ་གཤེན་རབ་ཀྱིས། ཁྱབ་པ་བདུད་ལ་བཀའ་བསྩལ་པ། མ་རིག་འཁྲུལ་པའི་ལས་དབང་གིས། །ངེས་པའི་
དོན་དམ་མ་རྟོགས་པའི། །ནག་པོ་བདུད་རིགས་སྙིང་རེ་རྗེ། །རྟ་བདུན་ཆལ་དང་བཅས་པ་ཕུལ། ཕ་མ་ལུས་ཀྱི་སྒྲོམ་བུ་དང༌། །ཤ་ཁྲག་འདྲེས་པའི་ཟླ་རོགས་དང༌། །ཤ་ལ་ཆད་པའི་བུ་ཚ་
རྣམས། སྟོན་པ་ང་ཡི་འཁོར་བྱེད་ན། །ཁྱབ་པ་གཅིག་པུ་ཅི་ལ་ཆགས། །མ་ངུ་ང་ཡི་སྐྱབས་སུ་འདུད། འོན་ཀྱང་མྱ་ངན་སྡུག་བསྔལ་འཆད། །མཐར་ཡང་བླ་མེད་གོ་འཕངས་ཐོབ། །
ཁྱབ་པས་སླར་ལ་ལན་ཞུས་པ། །ཕ་མ་ཟླ་རོགས་འཁོར་རྣམས་ཀུན། ཁོང་དག་དགའ་ནས་གཤེན་ལ་འབྲེངས། །ང་ཡི་བུ་དང་བུ་མོ་རྣམས། །མི་དགའ་དབང་མེད་ཁྱོད་ཀྱིས་བརྐུས། །

བརྐུས་ནས་འཁོར་དང་གཡོག་བྱ་མོད། །བསད་ནས་བཏང་བ་ཅི་སྟེ་ཨང༌། །ཚ་བོ་ཚ་མོ་མ་ཡིན་ནམ། །ཕེ་ཤ་གཤེན་རབ་ཁྲེལ་མེད་པོ། །འདི་ལ་མྱ་ངན་མི་བྱ་རུ། །ང་
ཡི་སེམས་ལ་བརྗེད་དུས་མེད། །བུ་ཤ་བླན་པས་ཁྱོད་མ་ཐུབ། །ཝ་ལ་ཟ་མ་རེ་སྙིང་ན། །སྡང་མིག་བཟློག་ཅིང་མཆེ་བ་གཙིགས། །གཤེན་རབ་སྟོན་པས་བཀའ་སྩལ་པ། །བདུད་རྗེ་
ཁྱབ་པ་ཚུར་ཉོན་དང༌། །ཉེས་པ་མེད་པར་སྐྱོན་འགེལ་ལམ། །མ་བསད་པ་རུ་ཤ་བརྩོད་དམ། །མ་ཉེས་པ་རུ་བརླང་འདེབས་སམ། །རང་གི་ལུས་ལ་དཔེ་ལོངས་ལ། །གཞན་ལ་གནོད་པ་
ཡེ་མ་བྱེད། །བུ་སྟོར་ཞག་གསུམ་མི་བཟོད་པར། །གཞན་བུ་གཏན་དུ་ཅི་སྟེ་གསོད། །ང་ཡི་ཐུགས་རྗེའི་སྐྱབས་སུ་གཞུག །མ་བསད་ཕ་བུ་འཕྲད་དུ་གཞུག །བུ་མེད་ཁྱོད་ལ་རྫུན་ཟེར་
ན། །གཟོད་ཅིག་ང་ལ་མི་ཤ་དོས། །ཁྱབ་པས་སླར་ལ་ལན་ཞུས་པ། །གཤེན་རབ་དྲང་ཞིང་དཀར་པོ་ལགས། །ཅི་སྐད་གསུངས་པ་མེད་པར་རིགས། །ཁྱབ་པ་ཕ་དང་བུར་སྤྲད་ན། །གཤེན་
ལ་བསོད་ནམས་དཔག་ཏུ་མེད། །ཆོ་འཕྲུལ་མི་སྟོན་ཞབས་ཏོག་བགྱིད། །བར་ཆད་མི་བགྱིད་སྐུ་འཁོར་བགྱིད། །ལོག་པར་མི་འདྲེན་བསྟན་པ་བསྲུང༌། །སླུ་བྲིད་མི་བྱེད་བཀའ་ལུང་

ཉན། །བུ་ཚ་མིང་སྲིང་ཡོད་པས། ནམ་འཕྲད་ཙ་ན་བྲོས་ནས་འགྲོ་སྙམས་ནས། སེམས་ལ་དད་པ་མ་སྐྱེས་པར། སྟོན་པའི་དྲུང་དུ་ཁ་ཡིས་བླངས། གཤེན་རབ་སྟོན་པས་བཀའ་སྩལ་
པ། ཁས་བླངས་དམ་བཅས་གཞུང་ཚུགས་ཀྱིས། ཁྲིམས་མ་ཐུབ་པར་ཕྱིར་ལོག་ན། རང་ལ་རང་གིས་མེས་བསྲེགས་ཡིན། བུ་མ་བསད་པ་ཕ་དང་སྤྲད། ཁྱབ་པ་དང་འཁོར་ཤོར་བ་
རྐྱ་བདུན་གྱིས་སྟོན་པ་ལ་ལྷ་ཕྱག་བཙལ་ནས། སྐྱབས་སུ་གསོལ་ལོ། །འཁོར་རྣམས་ནི་གཏན་དུ་སྟོན་པའི་སྐུ་ལ་སྐྱབས་སུ་གསོལ། །ཁྱབ་པ་བུ་འདོད་སླུ་བ་བྱེད་པའོ། སྟོན་པས་ཀྱང་
མཁྱེན་ནས། ངོ་མ་བཟུང་བར་ཁད་ཀྱིས་འདུལ་བར་དགོངས་ནས། །དེ་ནས་རྐོང་རྗེ་དཀར་པོ་ཡང༌། དད་པའི་སེམས་སྐྱེས་ནས། འཁོར་དང་གྲོགས་སུ་བཅས། སྟོན་པ་གཤེན་རབ་ལ། 
བསྐོར་ཅིང་ལྷ་ཕྱག་བཙལ། བཏུད་མེ་ཏོག་ཕུལ། མདངས་བསྟན་འཛུམ་ཕྱུང་ནས་ཚིག་བཤད་འདི་སྐད་སྨྲས་པ། །སྔ་ན་མ་ཁུམས་པའི། །སྐྱེས་མཆོག་ཁྱད་པར་ཅན། ཅིར་བལྟས་
མཛེས་པའི་སྐུ། །ཅི་གསུང་སྙན་པའི་དབྱངས། །ཅིར་མཛད་ཐབས་ལ་མཁས་པའི་མི་མཆོག་ལགས། །བདག་ཅག་འཁོར་དང་བཅས་རྣམས་ཁྱེད་ལ་སྐྱབས་སུ་མཆི། །རྟ་བདུན་བདུད་

ཀྱིས་བརྐུས་ནས་བཅོལ་བ་ལ་ཆལ་དང་བཅས་ནས་འབུལ། །ཆལ་གྱི་དང་པོ་ཁབ་ཏུ་རྐོང་ཟ་ཁྲི་ལྕམ་འབུལ་ལོ། །ཆལ་གྱི་འབྲིང་པོར་གསེར་གཡུ་ཁལ་གྱིས་འབུལ། །
ཆལ་གྱི་ཐ་མར་ཀུན་ཀ་འབངས་སུ་མཆི། དེ་སྐད་ཅེས་སྨྲས་ནས་རྟ་བདུན་མཁར་ནས་ཕྱུང༌། །རྐོང་ཡུལ་བྲེ་སྣ་རུ། །གསེར་གཡུ་བྲེ་ཡིས་བཅལ། བྲེ་ལ་ཁལ་དུ་བླངས། །གཤེན་
ལ་ཆལ་དུ་ཕུལ། །ཀུན་ཀ་འབངས་སུ་ཆས། །སྟོན་པས་བཀའ་སྩལ་པ། ལེགས་སོ་ལེགས་སོ། །རྐོང་རྗེ་དཀར་པོ་ལེགས། ཁྱོད་ཀྱང་སྔོན་ནས་དགེ་བ་ཐང་ཆོད་ཅིང་། ཉ་མཆོད་དུས་
གཅིག་ཆགས་པས་མཐའ་འཁོབ་གནས་འདིར་སྐྱེས་པ་ཡིན། ཕྱི་ནས་འགྱོད་སྐངས་བྱས་པས། སྟོན་པ་བདག་ཞལ་མཐོང༌། ད་ཡང་བདག་གི་ཡུལ་དུ་མངོན་སངས་ནས་འགྲོ། 
སེམས་ཉིད་སྔ་མའི་ལས་འཕྲོ་ཡིས་བསམ་པ་བཟང་པོ་ཐང་ཤ་ཆོད། བདུད་ཀྱིས་མཚམས་སྦྱར་སྐྱོན་དང་ཡོན་ཏན་བྱུང༌། བདག་གི་རྐྱེན་གྱིས་བླ་མེད་གོ་འཕངས་འཐོབ་པའོ། །བསམ་
པ་བརྟན་པོས་འཁོར་ཀྱང་ཐར་པ་ཐོབ། རྒྱལ་པོས་ཅི་སྐད་སྨྲས་པ་དེ་བཞིན་ནོ། །དེ་སྐད་ཅེས་གཤེན་རབ་ཀྱིས་བཀའ་སྩལ་པ་དང་། དགུང་གཅིག་བོན་རི་ཆེན་པོ་ལ་གཟིམས།

ནང་པར་དམུ་ཁྲབ་ཤོལ་མོ་དང༌། བསེ་ཡི་ཕུབ་མོ་གླིང་ཆེན་དང༌། དུང་འཕར་པོ་འཕར་ཆུང་དང༌། ལྕགས་མདའ་ལྕགས་གཞུ་རྣམས། བཀྲ་ཤིས་ཀྱི་ས་རྟགས་སུ་བཞག་ནས། སྟོན་པས་
སྦ་དང་སུམ་པའི་བོན་པོ་ལ་བོན་དུ་ལྷ་གསོལ་བ་དང༌། ཡུགས་ཕུད་པ་གཉིས་ཀྱི་ལུང་ཕོག །ཡས་རྟགས་སུ་སྨན་བསངས་དང༌། ཐོད་རུས་བསྟན། དེ་ནས་ཞལ་ནས་སྨོན་ལམ་
གསུངས་པ། མ་ནོར་ངེས་པའི་ལུང་སྟོན་དུ། སྔ་མའི་སྦྱངས་འཕྲོ་མེད་པ་ཡིས། མཐའ་འཁོབ་མི་ཡིས་ལུང་མི་གོ། །དེ་ཕྱིར་ངེས་དོན་མ་བསྟན་ཏོ། །ཕ་རོལ་དུ་ཕྱིན་པའི་ཡས་སྟགས་
ཀྱང༌། ལས་བཟང་བག་ཆགས་མེད་པ་ཡིས། མཐའ་འཁོབ་མི་ལ་མ་བསྟན་ཏོ། །མི་ཤེས་ཕྱིར་ན་མ་བསྟན་ཏོ། །བདག་གི་ཞལ་བསྟན་གསུང་བསྒྲགས་པས། བག་ཆགས་
འདིས་ནམ་ཞིག་ངེས་དོན་ཤེས་ནས་ཐར་པ་ཐོབ་པར་ཤོག །གསུངས་ནས་བདུད་འཁོར་དུ་འདུས་པའི་གཡུང་དྲུང་སེམས་དཔའ་དང༌། མི་འཁོར་དུ་འདུས་པའི་གཡུང་དྲུང་སེམས་དཔའ་རྣམས་དང༌། 
ཡི་དྭགས་འཁོར་དུ་འདུས་པའི་གཡུང་དྲུང་སེམས་དཔའ་རྣམས་དང༌། དུད་འགྲོ་འཁོར་དུ་འདུས་པའི་གཡུང་དྲུང་སེམས་དཔའ་རྣམས༌དང་། དེ་ལྟར་འཁོར་ཐམས་ཅད་ཐུགས་རྗེ་ཡི་བྱིན་གྱིས་

རླབས་ནས། །འོལ་མོ་ལུང་རིང་དུ་ཉི་མའི་ཟེར་ལ་བྱུང་ནས་གཤེགས་པར་ཐུགས་རྗེ་བྱིན་རླབས་ཀྱིས། སྐད་ཅིག་མ་བདུན་གྱི་ཡུན་གྱིས་བྱོན་ནོ། །དུས་དེར་གནས་
མཆོག་དམ་པ་འོལ་མོ་ལུང་རིང་གི་འཁོར་དང་། སེམས་ཅན་ཀུན་གྱིས་སྟོན་པའི་མདུན་བསུས་ནས། སྐོར་བ་བྱས་ཀྱིན་ལྷ་ཕྱག་འཚལ་ལོ། མེ་ཏོག་གཏོར་ཞིང་དར་འཕན་ཕྱར། མར་
མེ་བལྟམ་ཞིང་སྤོས་དུད་གཏོང༌། རྔ་གླིང་བརྡུངས་ཤིང་གར་སྟབས་བསྒྱུར། དེ་ནས་དཔྱད་བུ་ཁྲི་ཤེས་ཀྱིས་སྣ་དྲངས་ནས་བསྟོད་པ་ཕུལ། །སྣང་སྲིད་རྒྱས་ཁྱབ་ནམ་མཁའ་དང༌། །ཡེ་སྲིད་
སྣང་གསལ་ཉི་མའི་ཐུགས། །ཀུན་ལ་བྱམས་པའི་ཡབ་ཡུམ་མཆོག །དུག་རྣམས་འདུལ་མཛད་སྨན་པའི་གཙོ། །བདུད་ཀྱི་ཡུལ་དུ་རྟ་ཕྱིར་གཤེགས། །སླད་མའི་འཁོར་རྣམས་
ཤིན་ཏུ་འཚེར། །རྟ་དང་བདུད་དུ་བཅས་ནས་སུ། །སྟོན་པའི་འཁོར་དུ་བསྡུས་ནས་བྱོན། །རྒྱལ་བའི་སྐུ་ལ་ཕྱག་འཚལ་བསྟོད། །སྟོན་པའི་ཐུགས་རྗེས་བདུད་དགྲ་བཅོམ། །ད་ནི་བར་
ཆད་བགེགས་མེད་དོ། །གཡུང་དྲུང་བོན་གྱི་བསྟན་པ་ནི། །ཤིན་ཏུ་རྒྱ་ཆེ་ཡོངས་ལ་གདལ། །འོལ་མོ་ལུང་རིང་སེམས་ཅན་རྣམས། །ཤིན་ཏུ་དད་སྐྱེས་སྤྲོ་ལ་དགའ། །མཆོད་པ་

རྒྱ་ཆེན་ཡོངས་ལ་བཤམས། །སྟོན་པའི་སྐུ་ལ་ཡོངས་སུ་ཕུལ། །མཆོད་པ་དེ་ཡི་ཡོན་ཏན་གྱིས། །རྐོང་རྗེ་དཀར་པོ་ལ་སོགས་ཏེ། །ཁྱབ་པའི་ཕ་མ་གཡུང་དྲུང་དང༌། །གཞན་དག་
སེམས་ཅན་གྲངས་མང་ཞིག །དམ་པའི་གནས་དེར་སངས་རྒྱས་སོ། །བདུད་རྗེ་ཁྱབ་པ་མ་རྒྱས་ལུས། །དེ་ལ་ནེ་ཆུང་སྨན་གྱིས་སྨྲས། །མ་རིག་འགྲོགས་པའི་གྲོགས་པོ་ལགས། །
སངས་རྒྱས་པ་ལྟ་ཤིན་ཏུ་དཀའ། །གྲུབ་པ་གཞན་ཡང་མི་ཐོབ་པ། །ད་རུང་ཁྱབ་པ་བདུད་དུ་འདུག །ཀུན་གཞིའི་རྣམ་པར་ཤེས་པ་ལ། །གཡུང་དྲུང་སེམས་དང་ཅང་ལྡན་ནམ། །ཁྱབ་
པས་ཕྱིར་ལ་ལན་སྨྲས་པ། །ནང་སེམས་དག་པ་ཕྱི་རུ་འབྱུང༌། །གཡུང་དྲུང་སེམས་དང་མ་ལྡན་ན། །གཤེན་རབ་འཁོར་དུ་ཅི་ལ་མཆི། །ད་བུ་དང་བུ་མོ་ཁྲིད་ལ་ཤོག །གཤེན་རབ་ཀྱིས་
བཀའ་སྩལ་པ། །ཁྱབ་པ་བུ་དང་མ་སྤྲད་ན། །བདག་གི་ཁས་བླངས་བརྫུན་པོར་སོང༌། །སེང་གེ་རྒྱབ་སྣོལ་བྲག་ཕུག་ཏུ། །གསང་སྒོ་སྔགས་དང་ཕྱག་རྒྱས་བཅད། །གསང་སྒོམ་མཐིལ་
དུ་ཕེབ་པ་ཡི། །འ་ཞ་གསང་བ་མདོ་སྡུད་དང་། །སྟག་བུ་ཐུང་དང་གཟིག་བུ་ཐུང༌། །ནན་ཏན་གསང་བས་བཅོལ་ནས་འདུག །ཡིད་ཀྱི་ཁྱེའུ་ཆུང་ཟུར་ཕུད་ཅན། །སེང་གེ་རྒྱབ་སྣོལ་

བྲག་ཕུག་ནས། །འ་ཞ་གསང་བ་མདོ་སྡུད་དང༌། །བདུད་ཀྱི་བུ་གཉིས་ཁྲིད་ལ་ཤོག །ཡིད་ཀྱི་ཁྱེའུ་ཆུང་གིས་བྲག་ཕུག་སེང་མཆོངས་སུ་འ་ཞ་གསང་བ་ལ། སྟོན་པའི་
བཀའ་བསྒྲགས་ན། གསང་ཐུབ་ནི་མངོན་པར་ཤེས་པ་དང་ལྡན་པས། གཤེན་རབ་བཀའ་ཡིན་པར་ཤེས་ནས། སྔགས་དང་ཕྱག་རྒྱའི་གསང་སྒོ་རྫུ་འཕྲུལ་གྱིས་ཕྱེས་ནས། བདུད་
ཀྱི་བུ་གཉིས་ཁྲིད་ནས་སྟོན་པའི་སྤྱན་སྔར་མཆིས། །གཤེན་རབ་ཀྱིས་ཁྱབ་པ་ལ་བཀའ་སྩལ་པ། །བདུད་རྗེ་ཁྱབ་པ་ཚུར་ཉོན་དང༌། །ང་ལ་མ་བསད་མི་ཤ་རྩོད། །སྡིག་ཅན་གཤེན་
རབ་མི་བོ་ཟེར། །མ་ཉེས་མཐའ་ནས་མ་ཚངས་སམ། །ད་ཡང་དམ་ལས་མ་འདའ་བར། །ཕ་བུ་འགྲོགས་ལ་དགེ་བཅུ་སྤྱོད། །གཡུང་དྲུང་བོན་ལ་ཤེས་རབ་སྦྱངས། །སེམས་ཅན་
རྣམས་ལ་སྙིང་རྗེས་གཟུང་། །དོན་དང་དེ་ལྟར་ལྡན་པ་ན། །འདིར་ཡང་དལ་འབྱོར་བདེ་དང་ལྡན། །ཕྱི་མར་བླ་མེད་འབྲས་བུ་འཐོབ། །ལྡོག་ན་ཉེས་སྐྱོན་རང་ལ་འོང༌། དེ་སྐད་ཅེས་གསུངས་
ནས། །གཤེན་རབ་རི་རབ་ཀྱི་རྩེ་མོར་ཕྱ་ཡི་་གཏོ་དཔྱད་ལ་གཤེགས་སོ། །སླད་ནས་བུས་ཁྱབ་པ་ལ་སྨྲས་པ། །ཚེ་གཅིག་ཕ་རུ་འབྲེལ་བ་གསོན། །སྟོན་པས་རྣམ་པ་ཐམས་

ཅད་མཁྱེན། །ཕ་ལ་གདམས་ངག་གསུང་ལུགས་ཀྱིས། །ད་རུང་སྡིག་པ་ཅང་སྤངས་སམ། །ད་ནི་དོན་འདི་བོར་བ་ན། །ཕ་བུ་གཉིས་ཀྱང་གཏན་མི་འཕྲད། །སྡུག་བསྔལ་རྣམ་
སྨིན་རང་ལ་འོང༌། །དེ་ཕྱིར་དགེ་ལ་ཐང་བཅད་དགོས། ཁྱབ་པས་བསམས་པ་བདུད་ཀྱི་བུ་སྟེ། ལོག་པའི་སེམས་ཝ་ལ་ཟ་མ་རེ་སྙིང་ན། བརྫུན་ཚིག་མཁན་གྱིས་གཏིང་ནས་
བསྒྱུར། ང་ཡི་གྲོགས་ལ་མི་ཕན་ངེས། སེམས་པའི་བསམ་པ་བྱུང་ནས། ཁར་ནི་མ་བྱུང་པར་ཞེ་ལ་མྱ་ངན་གྱིས་ཤིན་ཏུ་ཡང་ཟིན་ནོ། །འ་ཞ་གསང་བ་མདོ་བསྡུད་ཀྱིས་
སྨྲས་པ། བདུད་ཀྱི་སྡིག་ལས་བོར་ནས་གཤེན་གྱི་དགེ་ལ་འཇུག་པ། དགེ་བསྙེན་གཡུང་དྲུང་ཁྱབ་པ་བདག་གིས་གདམས་ངག་ཉོན། མ་ནོར་ངེས་པ་ཡིན་པས་ད་ནི་མ་འགྱུར་
ཅིག །འདི་ལ་བདེ་སྐྱིད་ལྡན་ནས་ཕྱི་མར་བླ་མེད་ཐོབ། ཁྱབ་པས་ཕྱིར་ལ་ལན་བཏབ་པ། གཤེན་རབ་འཁོར་བ་བསམ་གྱིས་མི་ཁྱབ་ཀྱང༌། བདག་གི་བུ་གཉིས་བརྐུས་ནས་
གསང་སྟེ་ཁྱོད་ལ་བཅོལ་བ་འདི། །བདག་ཀྱང་ཤིན་ཏུ་ཨེ་མ་ངོ་མཚར་སྐྱེས། ཁྱོད་ཀྱི་གདམས་ངག་བདག་གིས་མཉན་པར་བགྱི། ཁྱོད་ཉིད་ངེས་པར་ཇི་ལྟ་བུ་ཞིག་ཡིན། གསང་

ཐུབ་ཀྱིས་ལན་སྨྲས་པ། དགེ་བསྙེན་གཡུང་དྲུང་ཁྱབ་པ། བདག་ནི་འདི་ལྟར་ཡིན་ནོ། །ཤར་ཕྱོགས་ཀྱི་འཇིག་རྟེན་གྱི་ཁམས། ཞི་བ་འོད་མ་རྒྱ་
འབྱམ་བྱ་བ་ཞིག་ན། གཤེན་རབ་བཀའ་གསང་ཤེས་རབ་རྒྱས་བྱ་བ་ཞིག་གིས། སྟོན་པ་མཛད་པའི་ཞིང་ཁམས་དག་པ་ཞིག་ན་འདུག་ཙམ་ན། སྔ་མ་མ་བྱུང་
བའི་འོད་ཟེར་ཤིན་ཏུ་གསལ་ལ་དྭངས་པ་ཞིག་འཕྲོས་པས། དེ་ལ་རབ་ཏུ་ངོ་མཚར་སྐྱེས་ནས། སྟོན་པ་དེ་ལ་སྔ་ན་མེད་པའི་འོད་ཟེར་འདི་ཅི་ལྟ་བུ་ཞིག་གི་ཆོ་འཕྲུལ་ལགས་
ཅེས། དྲིས་པས་སྟོན་པ་དེའི་ཞལ་ནས། ཁྱེའུ་ཆུང་འ་ཞ་གསང་བ་མདོ་སྡུད་དེ་ནི་ནུབ་ཕྱོགས་ཀྱི་འཇིག་རྟེན་གྱི་ཁམས་ཤིན་ཏུ་མི་མཇེད་པ་ཞེས་བྱ་བ་ཞིག་ན། སྟོན་པ་
གཤེན་རབ་མི་བོ་ཞེས་བྱ་བ་ཞིག་ཞིང་ཁམས་དེའི་སྟོན་པ་མཛད་པས། དེ་རབ་ཏུ་མི་མཇེད་ལ་འདུལ་བ་ཤིན་ཏུ་ཡང་དཀའ་བས། འོད་ཟེར་ཆེན་པོ་ཐུགས་ལས་སྤྲོ་བ་བཀྱེ་
བ་བཀྱེ་བ་ཡིན་ནོ། །འུ་ཅག་གི་ཞིང་ཁམས་འདི་མི་མཇེད་པ་དང་ཉེ་བས། འདི་ཀུན་ཏུ་ཡང་བྱིན་གྱིས་རླབས་ཀྱི་འཕྲོ་བ་ཡིན་ནོ། །གསུངས་པས་བདག་དེ་ལ་ཤིན་ཏུ་ཡང་སྤྲོ་བ་སྐྱེས་

ནས། སྟོན་པ་དེ་ལ་ཞུས་ནས། འོ་ན་བདག་གཤེན་རབ་མི་བོ་དེ་ལ་སྤྲོ་ཞིང་ཤིན་ཏུ་ཡང་དད་པ་སྐྱེས་ནས། དེའི་ཞལ་ཅིག་བསྟན་པར་ཁྱོད་ཀྱི་བྱིན་རླབས་ཤིག་འབྱུང་བ་ཞུ་ཞེས་
སྨྲས་པས། སྟོན་པ་དེས་བདག་ཕྱག་རྒྱ་ཐལ་མོ་སྦྱོར་བའི་བར་དུ་བཅུག་ནས་་དགེ་ལ་དད་པའི་ཁྱེའུ་ཆུང་འ་ཞ་འདིར་ལོ་བརྒྱ་དགེ་བ་སྤྱོད་པ་བས། དེར་དར་ཅིག་སྤྱད་ན་བསོད་ནམས་
ཆེའོ། འདི་རུ་ལོ་བརྒྱ་ཚུལ་ཁྲིམས་བསྲུང་བ་བས། དེར་ཞག་གཅིག་བསྲུངས་བ་བསོད་ནམས་ཆེའོ། །འདིར་ལོ་བརྒྱ་སྦྱིན་པ་བཏང་བ་བས། དེར་ཉིན་གཅིག་སྦྱིན་པ་བཏང་བ་
བསོད་ནམས་ཆེའོ། །དེ་ནི་ཤིན་ཏུ་སྲུང་བ་དཀའ་བའི་ཕྱིར་ན་བསོད་ནམས་ཆེའོ། །དེ་ཡང་སེམས་ཅན་མོས་པ་མི་བཅག་པའི་ཕྱིར། གཤེན་རབ་མི་བོའི་ཞབས་ཀྱི་དྲུང་དུ་ཕྱིན་
པར་ཤོག །གསུངས་ནས་བདག་འཕངས་པས། གཤེན་རབ་མེ་ཏོག་གི་གླིང་ལ་སྐུ་འཆག་པའི་ཞབས་དྲུང་དུ་ལྷན་གྱིས་བབས། །གཤེན་རབ་ཀྱིས་བདག་ཇི་ལྟར་ཡིན་པ་མཁྱེན་ནས། 
བདག་ལ་བཀའ་སྩལ་པ། ཁྱེའུ་གསང་ཐུབ་བདག་ལ་དད་པ་ནི་ཤིན་ཏུ་ལེགས་ཏེ། བདག་གིས་འདུལ་བའི་ཞིང་ཁམས་འདི་ནི། ཤིན་ཏུ་ཡང་གདུལ་དཀའ་བ་རབ་ཏུ་ཡང་

མི་བཅེད་པ་ཞིག་ཡིན་ནོ། །ཞེས་གསུངས་ནས། བདག་ཕྱག་གི་ཐལ་མོའི་སྟེང་དུ་བླངས་ནས། མི་བཅེད་ཀྱི་འཇིག་རྟེན་གྱི་ཁམས་འདི་བསྟན་པས། དུག་
ལྔ་ཁ་ཚང་དུ་སྤྱོད་ཅིང་སྣང་བ་དང༌། ཤིན་ཏུ་མི་མཇེད་ལ་རབ་ཏུ་རྩོད་པ་ཆེ་བར་སྣང་བས། ཡ་ང་ཞིང་སྐྱིད་འཇིགས་ནས་རབ་ཏུ་ཡང་འདར་ཏེ་སོང་ནས། སྟོན་པ་ཁྱོད་ནི་ཞལ་
ཁུམས། བདག་རང་གི་གནས་སུ་ཁྱོད་ཀྱི་བྱིན་རླབས་ཀྱིས་བསྐྱལ་བར་ཞུ་ཞེས་སྨྲས་པས། གཤེན་རབ་ཀྱི་ཞལ་ནས་ཁྱོད་དང་ང་གཉིས་སྔོན་གྱི་ལས་འཕྲོས་དུས་འདིར་འཕྲད་པ་
ཡིན། ལས་འཕྲོ་ང་དང་མཐུན་པས་ད་ནི་ཕྱིར་ལ་མི་ཕྱིན་ཏོ། །སྔོན་དང་པོ་འུ་བུ་གཉིས་ཚུལ་ཁྲིམས་ལྷན་ཅིག་བསྲུང་བ་ལ། སྐབས་དེར་སློབ་དཔོན་གཞན་དག་གཅིག་
ལ་ལུང་མནོས་ནས། ཞི་གནས་ལོ་གསུམ་བསྒོམ་པས་ཞིང་ཁམས་གཞན་ཏུ་སྐྱེས་སོ། །དེ་ནས་སླར་ལ་བདག་དང་ཡང་ཚུལ་ཁྲིམས་བསྲུངས་ནས། དགེ་བའི་རླབས་སྤྱད་པས། 
ད་ལྟ་བདག་དང་དུས་འདིར་འཕྲད་པའོ། །ད་ཡང་བདག་མྱ་ངན་ལས་འདའ་ཙམ་ན། ཁྱོད་ཀྱང་གཟོད་དེ་སངས་རྒྱས་པས། ད་ཡང་མ་འདར་བར་བྲག་སེང་གེ་མཆོངས་ཀྱི་ཕུག་ཏུ་གསང་

བའི་སྒོམ་པ་གྱིས་ཤིག་གསུངས་ནས། ངེས་པའི་ལུང་ཕོག་པས། བདག་ནི་ཤིན་ཏུ་ཡ་ང་བས་མི་བཅེད་པའི་སེམས་ཅན་ལ་མི་བལྟ་བར་གསང་སྒོམ་བྱེད་པས་གསང་ཐུབ་
ནས། དགེ་བསྙེན་ཁྱོད་ཀྱི་བུ་གཉིས་ང་ལ་བཅོལ་བའོ། །ངས་ཀྱང་གནའ་བས་ད་བཟང་བར་ནི་གསོས། ངེས་པའི་དོན་གྱིས་བདུད་ཀྱི་སེམས་ནི་དུལ་བར་བཏུལ་ནས་ཕ་དང་སྤྲད་པ་ཡིན་
པས། ད་ཡང་བུ་བཞིན་ཕ་ཡང་དགེ་ལ་ཐང་བཅད་ན། འདིར་སྐྱིད་ཕ་རོལ་གནས་སུ་བླ་མེད་གོ་འཕང་ཐོབ། ངེས་དོན་བསྟན་པ་ཡིན་གྱི་དགེ་བསྙེན་སེམས་ལ་ཞོག །དེ་སྐད་
ཅེས་འ་ཞས་ཁྱབ་པ་ལ་སྨྲས་སོ། །དགེ་བསྙེན་ཁྱབ་པས་ཀྱང་། སེམས་མ་དད་ཀྱང༌། ལུས་གུས་པའི་ཚུལ་བསྟན་ཏོ། །འ་ཞ་གསང་བ་མདོ་བསྡུད་ཀྱང༌། སེང་གེ་རྒྱབ་བསྣོལ་
གྱི་ནང་གསང་སྒོམ་མཐིལ་དུ་འབེབས་སུ་གཤེགས་སོ། །དགེ་བསྙེན་ཁྱབ་པས་ཀྱང་བུ་སྨད་ལ་སོགས་ཏེ། གཤེན་རབ་ཀྱི་འཁོར་གཡུང་དྲུང་སེམས་དཔའ་བྱེ་མའི་ལ་ཙམ་ཅིག །
དགེ་སྤྱོར་བྱེད་པའི་ལད་མོ། སེམས་ལ་དད་པ་མ་སྐྱེས་ཀྱང༌། ལུས་ཀྱིས་ཞག་གསུམ་སྤྱོད་ཚུལ་བསྟན། དེ་ནས་ནགས་ཚལ་དགོན་པ་རུ། བུ་གཉིས་མ་དང་གསུམ་བོས་

ནས། དགེ་བསྙེན་ཁྱབ་པས་འདི་སྐད་སྨྲས། །བུད་མེད་བྱ་བ་མའི་རོགས། བུ་ཙ་བྱ་བ་ཕ་ཕྱིར་འབྲེང༌། གཤེན་གྱིས་བསླུས་པ་ཁྱོད་ཅི་ཉེས། རང་རེ་རྒྱལ་སར་
མི་འཛིན་ནམ། རྒྱལ་ས་དེ་སོང་སྟོང་པར་ལུས། མི་ཡི་གཡོག་འཁོར་ཅི་ལ་བྱེད། རང་གི་རྒྱལ་སར་ལ་འོར་འདོང་། དེ་སྐད་ཁྱབ་པས་མ་སྨད་ལ་སྨྲས་པས། མ་སྨད་ཀྱིས་
ཕྱིར་ལ་ལན་བཏབ་པ། སོལ་བའི་དུམ་བུ་ལ་ལྗོན་ཤིང་མི་སྐྱེའོ། །ས་བོན་མེས་ཚིག་པ་ལ་འབྲས་བུ་མི་སྨིན་ནོ། །བདུད་རྗེ་ཁྱབ་པ་ལ་དུལ་དུས་མི་འོང་ངོ༌། །སྐྱོན་གྱི་ཕུང་པོ་ལ་
ཡོན་ཏན་མི་རེའོ། །བདག་ཅག་མ་སྨད་གསུམ་ནི། སླུ་ཚིག་མི་ཉན་ནོ། །གཡུང་དྲུང་གི་བོན་ནི་བདེན་ཡང་དག་གོ། །སྟོན་པའི་བཀའ་ནི་ངེས་པ་ཡང་དག་གོ། །འཇིག་རྟེན་གྱི་
ཁམས་ནི་སྒྱུ་མར་སྣང་ངེས་སོ། །སེམས་ཅན་གྱི་ལས་ནི་སྡུག་བསྔལ་སྤྱོད་ངེས་སོ། །དེ་སྐད་ཅེས་སྨྲས་ནས་བྲོས་ཏེ་སོང་ངོ་། །ཁྱབ་པས་ཕྱིར་འབྲེངས་ནས་སྨྲས་པ་སེམས་ཅན་
ལུས་རེ་སྐྱེས་པ་ལས་ཀྱི་སྐལ་རེ་སྤྱོད། རེ་ལྟ་ཁྱེད་ཀྱིས་ལས་སྐལ་དེ་ཡིན་འགྲོ། བདག་ནི་ལས་ངན་དེ་ལ་མི་སྤྱོད་ཀྱི། གནས་འདིར་ལན་གཅིག་སྤྱོད་ཚུལ་བསྟན་པ་

ཡང༌། ཁྱོད་ཅག་འཕྲད་ནས་ཁུགས་སུ་རེ་བ་ཡིན། ཁྲེལ་གཞུང་བག་ཙམ་ཁྱོད་ལ་ཡོད་པ་ན། ང་ཡི་རྐུ་ཚིག་ཁྲོམ་དུ་མ་སྒྲོགས་ཤིག་ཅེས་སྨྲས་པས། དེ་ལ་མ་སྨད་ཀྱིས་བསམ་
པས་སུ། མ་རིག་པའི་ཕ་དང་གྲོགས་ཡིན་པས། ཁྲེལ་དང་གཞུང་གི་རྐུ་ཚིག་མ་སྨྲས་པར། མ་སྨད་གསུམ་ཤམ་པོ་ལྷ་རྩེར་བྲོས་ཏེ་ཕྱིར། ཁྱབ་པ་ཡི་མུག་ག་ཆད་པས་
བསམ་པ་ལ། རོགས་ལ་མ་ཕན་པའི་བུ་སྨད་འདི། དོ་མོད་ཅི་སོད་བྱ་ལ་བྲོས་པར་དྲན། ཕར་ཕྱེད་ཚུར་ཕྱེད་ནམ་གྱི་གུང་ཕྱེད་ན། བདུད་ཀྱི་མདའ་གཞུ་ཁྱེར་ནས་གསོད་
དུ་ཕྱིན། ཤམ་པོ་ལྷ་རྩེ་ནང་ན་ཉལ་ནས་སྣང༌། གསུམ་ཁ་རྒྱུ་བར་དྲན་ནས་གདུག་པའི་མདའ་འཕང་ནས། །ཕོག་པ་བས་ཀྱང་དྲུང་དུ་ཡང་མ་ཕྱིན་པར་དུ་སྟོན་པའི་ཐུགས་
རྗེ་བྱིན་རླབས་ཀྱིས། བདུད་མདངས་མེ་ཏོག་སྣ་དགུར་ཕྲུལ་གྱིས་སོང༌། ཁྱབ་པ་སྐྱེངས་ནས་ཕྱིར་ལ་བྲོས་ཏེ་ཕྱིན། ནངས་པར་ལུས་ཀྱིས་བོན་སྤྱོད་བྱེད་ཚུལ་བསྟན། །དགོང་ཀ་བསམ་
པ་ངན་པ་གཏང་ནས་སུ། རིན་ཆེན་གཏེར་གྱི་བང་མཛོད་གངས་ཀྱིས་གནན་པ་ན། གཤེན་རབ་ལོངས་སྤྱོད་རྐྱེན་དང་འབྲལ་བར་དྲན། བདུད་ཀྱིས་ཁ་བས་ཡས་མར་ས་གཞིར་

ཕབ། རིན་ཆེན་གཏེར་ལ་ཉེའང་མ་ནུས་པར། མཐའི་ར་བ་ཐམས་ཅད་སྤ་བའི་གངས་ཀྱིས་བསྐོར། ནོར་སྲུང་འཛམ་བྷ་ལྷ་ཡི་བྱིན་རླབས་སོ། །ཁྱབ་པ་སྐྱེངས་
ནས་ཕྱིར་ལ་བྲོས་ནས་ཕྱིན། ནང་པར་ལུས་ཀྱིས་བོན་སྤྱོད་བྱེད་ཚུལ་བསྟན། དགོང་ཀ་བསམ་པ་ངན་པ་བཏང་བས་སུ། པད་མའི་སྡོང་པོ་དགུ་འདུས་བཅད་པ་ན། གཤེན་རབ་
ལོངས་སྤྱོད་རྐྱེན་དང་འབྲལ་བར་དྲན། བདུད་ཀྱི་སྟ་རེས་སྡོང་པོ་མཚན་བཅད་ནས། ཐོ་རངས་སྐར་ཆེན་ནམ་མཁའ་ཤར་ཙམ་ན། སྟོན་པའི་ཐུགས་རྗེ་བྱིན་རླབས་ཀྱིས། ཤིང་གི་
ཤུན་པ་ཙམ་ཡང་ཆོད་པར་མ་ནུས་ནས། ཁྱབ་པ་སྐྱེངས་ནས་ཕྱིར་ལ་བྲོས་ནས་ཕྱིན། ནང་པར་ལུས་ཀྱིས་བོན་སྤྱོད་བྱེད་ཚུལ་བསྟན། དགོངས་ཀ་བསམ་པ་ངན་པ་གཏང་བས་སུ། 
སྨན་དང་འབྲུ་ཡི་ནགས་ཚལ་སད་ཀྱིས་བསད་པ་ན། གཤེན་རབ་ལོངས་སྤྱོད་རྐྱེན་དང་འབྲལ་བར་དྲན། བདུད་ཀྱི་དུག་སད་ཡས་མར་མཚན་བཏང་བས། སྟོན་པའི་ཐུགས་རྗེ་
བྱིན་རླབས་ཀྱིས། མེ་ཏོག་གཅིག་གི་འོད་ཀྱང་ཡལ་བར་མ་ནུས་པས། ཁྱབ་པ་སྐྱེངས་ནས་ཕྱིར་ལ་བྲོས་ནས་སོང་། ནང་པར་ལུས་ཀྱིས་བོན་སྤྱོད་བྱེད་ཚུལ་བསྟན། དགོང་

ཀ་བསམ་པ་ངན་པ་གཏང་ནས་སུ། བུད་མེད་བྱ་བ་ཉོན་མོངས་གཞི་མ་ཡིན། ཇི་ལྟ་བུའི་སེམས་ཀྱང་ཐང་ཆོད་ཉུང༌། གཤེན་རབ་བཙུན་མོ་རྣམས་ལ་སླུ་བར་དྲན། ཧོས་ཟ་དཔོ་
ཟ་རྐོང་ཟ་གསུམ། གཤེན་རབ་བཙུན་མོ་གསུམ་བསོགས་ནས། ཚིག་བཤད་འདི་སྐད་སྨྲེང་ནས་ཁྱབ་པས་སྨྲས། །དང་པོ་བདག་དང་གཤེན་རབ་འགྲས། །འགྲས་པས་བསྡུམས་ནས་
དད་པ་སྐྱེས། །བུ་སྨད་ཀུན་ཀྱང་འཁོར་དུ་ཕུལ། །ཕ་དང་མ་ཡང་འཁོར་དུ་ཕུལ། །བདག་རང་ཉིད་ཀྱང་འཁོར་དུ་མཆིས། །ཅི་ཟེར་མི་བདེན་ཅི་བྱེད་བདེན། །ད་ལྟ་འཁོར་གྱི་དམ་པ་ལགས། །
སྟོན་པ་གཤེན་རབ་མི་བོ་ལ། །སྣང་སྲིད་སེམས་ཅན་ཀུན་རེ་བས། །ཕྱ་ཡི་སྐུ་འཚོར་གཤེགས་ཙམ་ན། །ཕྱ་ལྕམ་གུང་མ་རོན་དང་རོལ། །བཙུན་མོ་གསུམ་ལ་ཅི་ཞིག་སྨན། །
གཉན་གྱི་བྱད་བགྲོལ་མཛད་ཙམ་ན། །ཐང་ང་གཉན་མོ་ཐང་དང་རོལ། །བཙུན་མོ་གསུམ་ལ་ཅི་ཞིག་སྨན། །ལྷ་ཡི་གསོལ་ཀ་ཕྱོད་ཙམ་ན། །ལྷ་ལྕམ་མེ་ལོང་རྒྱལ་དང་རོལ། །
བཙུན་མོ་གསུམ་ལ་ཅི་ཞིག་སྨན། །ཀླུ་ཡི་དངོས་གྲུབ་ལེན་ཙམ་ན། །ཀླུ་ཟ་འོད་ལྡན་མ་དང་རོལ། །བཙུན་མོ་གསུམ་ལ་ཅི་ཞིག་སྨན། །ཕྱི་མ་ཐམས་ཅད་དེ་དང་འདྲ། །

ལན་ཅིག་གཤེན་རབ་སྡིགས་པའི་ཕྱིར། །སངས་པོ་འབུམ་ཁྲིའི་ཐུགས་ཀྱི་བཅུད། །ཡིག་འབྲུ་འབུམ་དང་ཁྲི་ཡོད་པའི། །ཡིད་ཀྱི་ཁྱེའུ་ཆུང་ལ་བསྐུར་ནས། གཏོ་
ཡི་བཀའ་སྒྲོམ་ཡང་ཆུང་དུ། ཐ་རམ་རྒྱ་ཡིས་བཏབ་ནས་ཡོད། བོན་གྱི་ཕུག་ནི་འདི་ལ་ཐུག །སྣང་མ་ཞུགས་ལ་སྒྲལ་ལ་གཏང༌། བོན་དང་བྲལ་ན་གཤེན་རབ་ལ། 
རེ་ཞིག་འགུགས་པ་ཡེ་མི་མཆིས། འོ་སྐོལ་བཙུན་མོ་འཁོར་བཅས་དང༌། མི་འབྲལ་མཉམ་དུ་འགྲོགས་སུ་མཆི། སྙིང་ཚིག་ལགས་ཀྱིས་གསན་པར་ཞུ། དེ་སྐད་ཅེས་
བཙུན་མོ་གསུམ་ལ་སྨྲས་པས། ཧོས་ཟ་རྒྱལ་མེད་སེམས་ལ་ནི། དེ་ཡང་ཅིས་ཀྱང་བདེན་མི་སྲིད། བདེན་ཡང་གཤེན་རབ་ཉིད་མཁྱེན་སྐད། །ཚིག་ཏུ་ཡང་ནི་དེ་སྐད་སྨྲས། །
སེམས་ལ་ཁུ་འཕྲིག་དུམ་ཡང་མེད། །བཙུན་མོ་གཉིས་ཀྱི་སེམས་ལ་ནི། །མི་བདེན་སེམས་པར་ཐང་མ་ཆོད། །བདེན་ནམ་སེམས་པའི་སེམས་ཀྱང་བྱུང༌། །བདེན་ན་ཉོན་མོངས་
སེམས་ཀྱང་སྐྱེས། །ཐང་མ་ཆོད་པས་སེམས་ལ་འཁྲིས། །བདུད་ཀྱིས་བཙུན་མོའི་སྙིང་དུ་ཞུགས། །དུག་ཚེར་མང་པོའི་མེ་བཏང་ནས། །གཏོ་སྒྲོམ་ཡང་ཆུང་ཞུགས་ལ་གཞེན། །

ཡིད་ཀྱི་ཁྱེའུ་ཆུང་ཕྲས་ཀྱིས་སད། །སྙིང་རྩ་འབྲེལ་ཞིང་ལུས་པོ་འགུལ། །ཅི་ཉེས་སེམས་ལ་བལྟས་ཙམ་ན། །བཙུན་མོ་དཔོ་ཟ་རྐོང་ཟ་དང༌། །བདུད་རྗེ་ཁྱབ་པ་ལག་རིང་གསུམ། །དུག་ཚེར་
མང་པོའི་མེ་སྤུངས་ནས། །གཏོ་སྒྲོམ་ཡང་ཆུང་སྲེག་ཅིང་སྣང༌། །ཁུས་བཏབ་དམག་བཟློག་བརྒྱུགས་ཙམ་ན། །བདུད་རྗེ་ཁྱབ་པ་ཡུལ་དུ་བྲོས་ཏེ་སོང༌། །ཁྱེའུ་ཆུང་གིས་མེ་ལ་
རྙབས་པ་ལ། །བེ་བུམ་ཚིག་འཕྲོ་སྤར་གང་ཐོབ། །ཕྱི་མ་དུག་ཚེ་མེ་ཡིས་ཚིག །ཡིད་ཀྱི་ཁྱེའུ་ཆུང་ཡི་ཆད་ནས། །བཙུན་མོ་གསུམ་ལ་ཚིག་སྨྲས་པ། །བུད་མེད་བློ་ལ་
སྙིང་པོ་མེད། །དཔེར་ན་དངོས་པོ་ཆུ་དང་འདྲ། །ཆུ་ཡི་སྙིང་པོ་ལྦུ་བ་ཡིན། །དེ་ལ་བཟུང་ཞིང་བརྟག་ཏུ་མེད། །ཕྱི་རབས་སེམས་ཅན་བསྟན་པ་རུ། །སངས་པོ་འབུམ་ཁྲིའི་ཐུགས་
ཀྱི་བཅུད། །ཡིག་འབྲུ་ཁྲི་དང་འབུམ་གཉིས་ཡོད་པ་ནི། །སྣང་སྲིད་སིལ་བུར་འཆད་པའི་རྒྱུ། །བདུད་དང་བཙུན་མོས་ཞུགས་ལ་གཞེན། །ཡི་གེ་གླེགས་བམ་རྒྱུད་བྲིས་ནས། །ཕྱི་རབས་
སེམས་ཅན་ཅི་ལྟར་དྲང༌། །ཕྱི་རབས་སེམས་ཅན་ཇི་ལྟར་བཀྲིད། །བོན་གྱི་བསྟན་པ་དེར་ནུབ་བོ། །ཞེས་སྨྲས་ནས། གཡུང་དྲུང་སེམས་དཔའི་འཁོར་མང་པོ་ཡང༌། བོན་གྱི་

བསྟན་པ་ནུབ་བོ་ཟེར་ནས་ཀུན་ངུས་སོ། །བཙུན་མོ་གཉིས་ཀྱང་བདུད་སྙིང་དུ་ཞུགས་པ་བྲོས་པས། དྲན་པ་རྙེད་ནས་བརྒྱལ་ཏེ་སོང་ངོ༌། །དེར་བདུད་ཁྱབ་པས་རང་
ཡུལ་མུན་པའི་གླིང་བཟུང༌། ལྕགས་མཁར་སྒོ་བརྒྱའི་རྩེར་བསྡོད། སེམས་ཅན་བདུད་དང་འདྲ་བ་བློ་ཕྱིར་ཅི་ལོག་ལ་བལྟས་པ་མང་པོ། འཁོར་དུ་འདུས་ནས་འདུག་གོ། །དེའི་ཚེ་
དེའི་དུས་ན། ཤེལ་གྱི་གུར་ཁང་ན་གཤེན་རབ་ཕྱ་ཡི། གཏོ་དཔྱད་མཛད་པ་ཐུགས་རྗེ་གཏོ་དང་དཔྱད་མཛད་པས། ཕྱ་ཡི་བར་ཆད་ནད་ཀྱང་སོས། འགྲོ་བའི་དོན་དེ་མཐར་ཕྱིན་ནས། 
གཡུང་དྲུང་སེམས་དཔའི་འཁོར་དང་ཆས། འོལ་མོ་ལུང་རིང་གནས་སུ་བྱོན། །བོན་གྱི་བསྟན་པ་ནུབ་བོ་ཟེར། འཁོར་རྣམས་ཐམས་ཅད་ངུ་ཞིང་འདུག །རྣམ་པ་ཐམས་ཅད་མཁྱེན་པ་
ཡིས། ཇི་ལྟར་ཡིན་པར་གསལ་ལགས་ཀྱང༌། འགྲོ་བའི་དོན་དུ་ལྡེམ་དགོངས་གསུངས། ཁྱོད་རྣམས་ངུ་བ་ཅི་ཕྱིར་ངུ་། བོན་གྱི་བསྟན་པ་ཇི་ལྟར་ནུབ། དེ་སྐད་སྟོན་པས་བཀའ་
བསྩལ་པས། འཁོར་རྣམས་ངུ་བའི་འཕྲོ་བཅད་ནས། ཡིད་ཀྱི་ཁྱེའུ་ཆུང་གིས་གསོལ་པ། རྣམ་པ་ཐམས་ཅད་མཁྱེན་པའི་གཤེན་རབ་ལགས། མེ་ལོང་གཡའ་དག་བཞིན་དུ་མ་

རྨོངས་གསལ་ལགས་ན། ལོག་པའི་གཞི་ཆེ་བཙུན་མོ་དང༌། བར་ཆད་ཁྱབ་པ་བདུད་ཀྱི་བུས། བཀའ་ཡི་གཏོ་སྒྲོམ་ཡང་ཆུང་ངུ་། སངས་པོ་འབུམ་ཁྲིའི་ཐུགས་ཀྱི་བཅུད། 
ཡིག་འབྲུ་ཁྲི་དང་འབུམ་གཉིས་བཅུག །སྣང་སྲིད་སིལ་བུར་འཆད་པ་ཡི། གཏོ་སྒྲོམ་ཡང་ཆུང་མེ་ལ་བསྲེགས་པས་དུས། ཡིད་ཀྱི་ཁྱེའུ་ཆུང་གིས་དེ་སྐད་ཞུས། སྟོན་པས་བཀའ་
བསྩལ་པ། བཙུན་མོ་བརྒྱལ་བ་ཡར་ལོངས་ལ། འཁོར་རྣམས་མ་བརྒྱལ་མྱ་ངན་འཕྲོ་ཆོད་ཅིག །བཀའ་ལུང་ངེས་པ་སྟོན་པས་བསྟན། དེ་སྐད་ཅེས་སྟོན་པས་གསུངས་པར་དར་
དཀར་གྱི་ཁྱོགས་ལ་བཙུན་མོ་བརྒྱལ་བ་བཏེག །འཁོར་ཐམས་ཅད་མྱ་ངན་སངས་ནས། སྟོན་པའི་སྤྱན་སྔར་ཀུན་འཚོགས་ནས། ལུས་བཏུད་བཞིན་བསྟན་སེམས་ཀྱིས་དད་པ་
སྐྱེད། དེ་ལ་སྟོན་པས་བཀའ་བསྩལ་པ། བདུད་ཀྱི་བར་ཆད་མེད་ན་གཤེན་རབ་ཡེ་མི་འབྱུང༌། འཁོར་བ་གོང་དུ་སྟོངས་ན་སེམས་ཅན་ཐར་ཡང་ཟིན། འདི་ལ་བརྒྱལ་ཅིང་མྱ་ངན་
བྱེད་པ་ནི། བསླུས་ནས་ནག་པོ་བདུད་དུ་གྱུར་ནས། ལོག་པར་ཕྱོགས་པ་ཡིན། བདུད་ཀྱི་བར་མི་ཆོད་པར་དགེ་བ་དྲང་པོ་སྤྱོད། གཉིས་པོའི་སེམས་ནི་དངོས་པོ་བདུད་དང་འདྲེས་པ་ཡིན།

བར་ཆད་འོང་བའི་རྒྱུ་ཡང་དངོས་པོ་དེ་ཉིད་ཡིན། མི་རྟག་སྒྱུ་མར་སོམས་ལ་དགེ་ལ་ཐང་ཆོད་དགོས། ངེས་པར་བསྟན་པ་ཡིན་གྱི་སེམས་དཀྱིལ་དུ་ཞོགས། །སྟོན་པས་
བཀའ་ཡིས་སླེབས་པས། གཡུང་དྲུང་སེམས་དཔའི་འཁོར་རྣམས་ཀྱང་། ཤིན་ཏུ་སྤྲོ་བ་སྐྱེས་ནས་གདོང་མཆི་མ་ཅན་ཐམས་ཅད་ཁྲུས་ཀྱིས་བཀྲུས་ནས་སྟོན་པ་ལ་མཆོད་པ་ལུགས་
སུ་ཕུལ་ལོ། །དེ་ནས་ཡིད་ཀྱི་ཁྱེའུ་ཆུང་གིས་བདུད་ཀྱི་མེ་ནང་ནས། བེ་བུམ་ཚིག་འཕྲོ་གཅིག་ཐོབ་པ། སྟོན་པ་ལ་ཕུལ་ནས་ཞུས་པའི་མདོ། རྣམ་པ་ཐམས་ཅད་མཁྱེན་པའི་སྟོན་པ་
གཤེན་རབ་ལགས། ཚིག་འཕྲོ་བེ་བུམ་འདི་ལ་བསྟན་པའི་ས་བོན་འཚལ་ལམ་མི་འཚལ། ཁྱབ་པ་ལག་རིང་འདི་ལས་དགྲར་མེད་ན། སྟོན་པས་ཐམས་ཅད་ཐུལ་བས་འདི་མ་
ཐུལ། འདི་ཡི་རྒྱུ་འབྲས་བདག་ཅག་འཁོར་རྣམས་ཀུན་ལ་བཤད་དེ་གསོལ། བཙུན་མོ་ཧོས་ཟས་གསོལ་པ། གཏོ་སྒྲོམ་སྲེག་པའི་གྲོས་ལ་བདག་ནི་མ་གཏོགས་ཏེ། ཆ་ཡོད་ཀུན་
ལ་མ་སྨྲས་པས་འགྱོད་ཅིག་མཆིས། དེ་ཡང་དབང་པོའི་སེམས་འདི་ཞན་པས་རྟུལ། བཙུན་མོ་དཔོ་ཟ་རྐོང་བཟས་གསོལ་པ། བདུད་ཀྱིས་སླུ་ཚིག་བདེན་ནམ་སེམས་པ་དང༌། མི་བདེན་

སེམས་པའི་ཁུ་འཕྲིག་སེམས་ལ་ཟོས། ཁུ་འཕྲིག་སྐྱོན་གྱིས་བདུད་ཀྱི་དབང་དུ་བསྡུས། ད་ཕྱིར་ཁུ་འཕྲིག་མི་བགྱིད་དགེ་ལ་ཐང་བཅད་དོ། །ནེའུ་ཆུང་གིས་གསོལ་པ། བདུད་ཀྱི་སྐྱོན་གྱིས་
བདག་ཅག་བསླུས། སླུ་ཚིག་དེ་ལ་ཁུ་འཕྲིག་སེམས་ལ་མེད། ཁྱབ་པ་དམ་ལས་ལྡོག་གོ་བྱས་པས་ཀུན་ལ་བརྡ་སྦྱར་དུ། བདུད་ཀྱི་དམ་བརྩལ་ཁྲེལ་དང་གཞུང་ལ་བསམས། གཤེན་
རབ་ཀྱིས་བཀའ་བསྩལ་པ། འཁོར་རྣམས་ད་རུང་སེམས་ཅན་ཡིན། །བདུད་ལྔ་མ་ཆོམས་སྐྱོན་སྒྲིབ་ཀྱིས། སེམས་ལ་དེ་ཙམ་ལས་མི་བརྟུབ། གསུངས་ནས་བེ་བུམ་ཚིག་འཕྲོར་
གཟིགས་པས། ཡི་གེ་དཔའ་བོ་འབྲུ་ལྔ་མ་ཚིག་པར་གསལ་བར་སྣང་། །དཔའ་བོ་འབྲུ་ལྔ་ཕྱག་ཏུ་བསྣམས་ནས་ཞལ་ནས་སྨོན་ལམ་འདི་སྐད་བཏབ། །ཡི་གེ་དཔའ་བོ་བདུད་ལ་དཔལ། །ཡེ་
ཤེས་ལྔ་ཡི་སྙིང་པོ་ཡིན། །སེམས་ཅན་རྣམས་ཀྱི་བསོད་ནམས་ཡིན། །དུས་གསུམ་སྟོན་པའི་ཐུགས་རྗེ་ཡིན། །དུག་ལྔ་འཇོམས་པའི་སྙིང་པོ་ཡིན། །ལྷ་ལྔ་སྐུ་ཡི་ཕྱག་རྒྱ་
ཡིན། །སྐུ་དང་གསུང་དང་ཐུགས་དང་གསུམ། །ཡོན་ཏན་འཕྲིན་ལས་ལྔ་ཉིད་ཡིན། །བདུད་ཀྱི་དམོད་མོ་དབང་ཆེ་ཡང༌། །སྟོན་པའི་ཐུགས་རྗེ་དོས་དྲག་པས། །ཡིག་འབྲུ་ཁྲི་འབུམ་

བསྲེགས་པ་ཡང༌། །དཔའ་བོ་འབྲུ་ལྔའི་རྒྱུ་ཡོད་པས། །བདག་གི་རྐྱེན་གྱི་བསོད་ནམས་ཀྱིས། །དུད་པ་གནམ་ལ་སོང་བ་ཡང༌། །བོན་དང་གཤེན་དུ་དར་བར་ཤོག །མེ་ལྕེ་
བར་དུ་ཤར་བ་ཡང༌། །བོན་དང་གཤེན་དུ་དར་བར་ཤོག །འདབ་མ་ས་ལ་ལྷགས་པ་ཡང༌། །བོན་དང་གཤེན་དུ་དར་བར་ཤོག སྟོན་པས་སྨོན་ལམ་དེ་སྐད་ཅེས་གསུངས་པས། །བདུད་ཀྱི་
ལན་ཆགས་ནི་འཁོར། སེམས་ཅན་གྱི་བསོད་ནམས་དང༌སྟོན་པའི་ཐུགས་རྗེར་འཛོམས་པས། དུད་པ་གནམ་དུ་སོང་བ་ལས་གནམ་བོན་འབུམ་ཕྲག་མཐའ་ཡས་པར་བྱུང་ནས་
སེམས་ཅན་གྱི་དོན་མཛད་དོ། །མེ་ལྕེ་བར་དུ་སོང་བ་ལས། བར་བོན་འབུམ་ཕྲག་གྲངས་མེད་པ་བྱུང་ནས། སེམས་ཅན་གྱི་དོན་མཛད་དོ། །འདབ་མ་ས་ལ་ལྷགས་པ་ལས། ས་བོན་
འབུམ་ཕྲག་མཐའ་ཡས་པར་བྱུང་ནས། སེམས་ཅན་གྱི་དོན་མཛད་དོ། །ཡི་གེའི་ས་བོན་དཔའ་བོ་འབྲུ་ལྔ་ལས། འཕྲུལ་གྱི་ཡི་གེ་སུམ་ཅུ་རྩ་བརྒྱད་གྱེས་སོ། སྟོན་པའི་ཐུགས་
རྗེས་བོན་གྱི་བསྟན་པ་དར་ཞིང་རྒྱས་པར་གྱུར་ཏོ། །དེ་ནས་ཡང་སྟོན་པ་གཤེན་རབ་ཀྱིས། འཁོར་གཡུང་དྲུང་སེམས་དཔའ་ཐམས་ཅད་ལ། བདུད་ཀྱི་ངེས་ཚིག་རྒྱུ་འབྲས་གཏན་ལ་ཕབ་ནས་

བསྟན། འོ་ཅག་མངོན་སངས་མ་རྒྱས་པ། བདུད་ལྔས་དམ་དུ་བཅིངས་ནས་འདུག །བདུད་ལྔ་བྱ་བ་འདི་ལྔ་ཡིན། མ་རིག་འཁྲུལ་པའི་བདུད་དང་གཅིག །ཆགས་འཁོར་ཉོན་མོངས་བདུད་དང་གཉིས། 
ཕུང་པོ་ལུས་ལེན་བདུད་དང་གསུམ། འཆི་བདག་ལས་བརྩན་བདུད་དང་བཞི། སྒྱུ་མ་གཟུགས་བརྙན་བདུད་དང་ལྔའོ། །བདུད་དེ་ལྔ་ནི་དུག་ལྔ་ལས་སྐྱེས་ཕུང་པོ་ལྔ་ལ་གནས་འཆའ། 
གྲུབ་པ་ལྔ་ཐོབ་ཏུ་མི་སྟེར་བར་འགོག་གོ། །དེ་ལྔ་གཉེན་པོ་ཡེ་ཤེས་ལྔས་ཆོམས། ཆོམས་པའི་དུས་སུ་ལྷ་ལྔར་གྱུར། །ཡིད་ཀྱི་ཁྱེའུ་ཆུང་གིས་གསོལ་པ། སྟོན་པ་ལགས། 
བདུད་རྣམ་པ་ལྔ་པོ་དེ། དུག་ལྔ་ལས་རྒྱུ་སྐྱེས་ན། ཇི་ལྟར་སྐྱེས་པ་ལགས། ཕུང་པོ་ལྔ་ལ་གནས་འཆའ་ན། ཇི་ལྟར་འཆའ་བ་ལགས། གྲུབ་པ་ཐོབ་ཏུ་མི་སྟེར་བར་
འགོག་ན། ཇི་ལྟར་འགོག་པ་ལགས། དེ་ལྔ་ཡེ་ཤེས་ལྔའི་གཉེན་པོས་ཆོམས་ན། ཇི་ལྟར་འཆོམས་པ་ལགས། ཆོམས་པའི་དུས་སུ་ལྷ་ལྔར་འགྱུར་བ། ཇི་ལྟར་འགྱུར་
བ་ལགས། དེ་ལ་སྟོན་པས་བཀའ་སྩལ་པ། དེ་ནི་འདི་ལྟར་ཡིན་ནོ། བདུད་རྣམ་པ་ལྔ་པོ་དེ་གཏི་མུག་གི་རྒྱུ་ལས་འཁྲུལ་པ་སྐྱེས་པས། འཁྲུལ་པ་བདུད་དང་འདྲ་བས་མ་

རིག་འཁྲུལ་པའི་བདུད་དོ། ཞེ་སྡང་གི་རྒྱུ་ལས་ཆགས་འཁོར་སྐྱེས་པས། ཆགས་འཁོར་ཉོན་མོངས་བདུད་དང་འདྲ་བས། ཆགས་འཁོར་ཉོན་མོངས་ཀྱི་བདུད་དོ། །འདོད་ཆགས་
ཀྱི་རྒྱུ་ལས་ཕུང་པོ་ལུས་ལེན་གྱི་ཡིད་སྐྱེས་པས། ཕུང་པོ་ལུས་ལེན་གྱི་ཡིད་བདུད་དང་འདྲ་བས། ཕུང་པོ་ལུས་ལེན་གྱི་བདུད་དོ། །འཕྲག་དོག་གི་རྒྱུ་ལས་འཆི་བདག་ལས་བཙན་སྐྱེས་
པས། ལས་བརྩན་བདུད་དང་འདྲ་བས། འཆི་བདག་ལས་བཙན་གྱི་བདུད་དོ། །ང་རྒྱལ་གྱི་རྒྱུ་ལས་སྒྱུ་མ་གཟུགས་བརྙན་སྐྱེས་པས། གཟུགས་བརྙན་བདུད་དང་འདྲ་བས། སྒྱུ་མ་
གཟུགས་བརྙན་གྱི་བདུད་དོ། །མ་རིག་འཁྲུལ་པའི་བདུད་རྣམས། རྣམ་པར་ཤེས་པ་ལ་གནས་འཆའ། དེ་ཅིའི་ཕྱིར་ཞེ་ན། རྣམ་པར་རྟོག་པ་ཡིས་རྣམ་པར་མི་རྟོགས་པ་ཤར་དུ་
མི་སྟེར་བས་སོ། །ཆགས་འཁོར་ཉོན་མོངས་ཀྱི་བདུད་འདུ་བྱེད་ལ་གནས་འཆའ། དེ་ཅིའི་ཕྱིར་ན། ཆགས་འཁོར་འདུ་བྱེད་ཀྱིས་མི་ཆགས་རྟུལ་ཤུགས་ཤར་དུ་མི་སྟེར་བས་སོ། །
ཕུང་པོ་ལུས་ལེན་གྱི་བདུད་འདུ་ཤེས་ལ་གནས་འཆའ། དེ་ཅིའི་ཕྱིར་ན། འཁོར་བ་ལ་འདུ་ཤེས་སྤོང་བའི་ལས་ཤར་དུ་མི་སྟེར་བས་སོ། །འཆི་བདག་ལས་བཙན་གྱི་བདུད་ཚོར་བ་ལ་

གནས་འཆའ། དེ་ཅིའི་ཕྱིར་ན། ཚོར་བས་རྣམ་པར་མི་དམིགས་པ་ཤར་དུ་མི་སྟེར་བས་སོ། །སྒྱུ་མ་གཟུགས་བརྙན་གྱི་བདུད་གཟུགས་ལ་གནས་འཆའ། དེ་ཅིའི་ཕྱིར་ན། གཟུགས་བརྙན་
གྱིས་སྟོང་པ་ཤར་དུ་མི་སྟེར་བས་སོ། །གྲུབ་པ་ལྔ་ལ་འགོག་པ་ནི་སྐུས་གྲུབ་པ་ཐོབ་ཙམ་ན་མི་འགྱུར་བ། གསུང་གིས་གྲུབ་པ་ཐོབ་ཙམ་ན་མི་འགག་པ། ཐུགས་ཀྱི་གྲུབ་པ་ཐོབ་
ཙམ་ན་མི་འཁྲུལ་པ། ཡོན་ཏན་གྱི་གྲུབ་པ་ཐོབ་ཙམ་ན་ལེགས་པར་འབྱུང་བ། འཕྲིན་ལས་ཀྱི་གྲུབ་པ་ཐོབ་ཙམ་ན་དམ་པ་སྤྱད་པ། དེ་རྣམས་ལ་བདུད་རྣམ་པ་ལྔས་འགོག་སྟེ། 
མ་རིག་འཁྲུལ་བའི་བདུད་ཀྱིས་ཐུགས་ལ་འགོག་འཁྲུལ་ཏུ་འཇུག ཆགས་འཁོར་ཉོན་མོངས་ཀྱི་བདུད་ཀྱིས་གསུང་ལ་འགོག འགག་ཏུ་འཇུག ཕུང་པོ་ལུས་ལེན་གྱི་བདུད་ཀྱིས་
སྐུ་ལ་འགོག འགྱུར་མེད་དུ་འཇུག འཆི་བདག་ལས་བཙན་གྱི་བདུད་ཀྱིས་ཡོན་ཏན་ལ་འགོག་ནས་ཉེས་པ་འབྱུང་དུ་འཇུག སྒྱུ་མ་གཟུགས་བརྙན་གྱི་བདུད་ཀྱིས་འཕྲིན་ལས་
ལ་འགོག་གོ། །འཆལ་བ་སྤྱོད་དུ་འཇུག་གཉེན་པོ་ཡེ་ཤེས་ལྔས་འཇོམས་པ་ནི་རིག་པའི་ཡེ་ཤེས་མེ་ལོང་ལྟ་བུའི་ཡེ་ཤེས་ཀྱིས། མ་རིག་འཁྲུལ་བའི་བདུད་འཇོམས། མ་ནོར་བར་བྱེད་

པ། བྱ་བ་ནན་ཏན་གྱི་ཡེ་ཤེས་ཀྱིས་ཆགས་འཁོར་ཉོན་མོངས་ཀྱི་བདུད་འཇོམས། ཤེས་རབ་ཀྱིས་ཆོད་པས་སོ་སོར་རྟོགས་པའི་ཡེ་ཤེས་ཀྱིས། ཕུང་པོ་ལུས་ལེན་གྱི་བདུད་
འཇོམས། མི་སྐྱེ་བ་སྐྱེ་མེད་མཉམ་ཉིད་ཀྱི་ཡེ་ཤེས་ཀྱིས། འཆི་བདག་ལས་བཙན་གྱི་བདུད་འཇོམས། གདལ་པ་ཉིད་ཁྱབ་པ་སྟོང་པ་ཉིད་ཀྱི་ཡེ་ཤེས་ཀྱིས་སྒྱུ་མ་གཟུགས་བརྙན་གྱི་
བདུད་འཇོམས། ཆོམས་པའི་དུས་སུ་ལྷ་ལྔར་གྱུར་པ་ནི། མ་རིག་འཁྲུལ་པའི་བདུད་རིག་པས། གཤེན་ལྷ་འོད་དཀར་རོ། །ཆགས་འཁོར་ཉོན་མོངས་ཀྱི་བདུད་མི་ཆགས་པས། གར་
གསས་བཙན་པོའོ། །ཕུང་པོ་ལུས་ལེན་གྱི་བདུད་མི་ལེན་པས། རྒོད་གསས་ཁམ་པའོ། །འཆི་བདག་ལས་བཙན་གྱི་བདུད་ཡོངས་སུ་དག་པས། གསས་རྗེ་རྨང་པོའོ། །སྒྱུ་མ་གཟུགས་
བརྙན་གྱི་བདུད་ཡོངས་སུ་སྟོང་པར་ཤེས་པས། གནམ་གསས་དབྱིངས་རུམ་མོ། །དེ་ལྟར་ལྷ་ལྔར་གནས་འགྱུར་བས། སྐུ་མདོག་དང་ཕྱག་མཚན་དང་གདན་ཁྲི་དངོས་སུ་གྲུབ་པ་འགྲོ་བ་སེམས་
ཅན་གྱི་དོན་རྒྱ་ལགས་ཕྱད་པར་དེ་ལྟར་མཛད་པའོ། །གཡུང་དྲུང་སེམས་དཔའི་འཁོར་དང་། མཐའ་ཡས་སེམས་ཅན་ཀུན། ངས་ཀྱང་དེ་ལྔ་བཅོམ་པས་སངས། ཁྱོད་ཀྱང་

དེ་ལྔ་བཅོམ་ན་མངོན་སངས་གཟོད་ཅིག་རྒྱས། རྒྱས་ན་འགྲོ་བའི་དོན་ཀྱང་རྒྱ་ལག་ཕྱད་པར་འགྲུབ། དེ་དེ་བཞིན་ནོ། །འཁོར་རྣམས་སེམས་ལ་རབ་ཏུ་ཞོག་ཅིག ཤིན་ཏུ་ཡང་ཞོག་
ཅིག གཏོ་བུ་འབུམ་སངས་ཀྱིས་སྟོན་པ་ལ་གསོལ་པ། སྟོན་པ་ལགས། གོང་དུ་ཡང་ཞུས་ལགས་ན། བདུད་རྗེ་ཁྱབ་པ་ལག་རིང་བདུད་ལྔའི་ནང་དུ་གཏོགས་མི་གཏོགས་གཏོགས་ན་གང་
གི་སྡེ་ལ་གཏོགས་པ་ལགས། གཤེན་རབ་ཀྱིས་བཀའ་སྩལ་པ། གོང་དུ་ཞུས་པ་གོང་དུ་བཤད་པ་བས། ད་རུང་གང་གཏོགས་ཤེས་པས་མ་ཟིན་ནམ། བདུད་དུ་གྱུར་པ་ཐམས་ཅད་བདུད་
ལྔའི་ནང་དུ་འདུས། ཁྱབ་པ་ཉོན་མོངས་སྒྱུ་མ་གཟུགས་བརྙན་བདུད། བདུད་བཞི་ཆོམས་ན་ཁྱབ་པ་རང་ཞིར་འགྲོ། །ཡང་གཏོ་བུས་གསོལ་པ། སྟོན་པ་ལགས། སྒྱུ་མ་གཟུགས་
བརྙན་བདུད་ལ་ཤིན་ཏུ་གྲངས་མང་ཡང༌། དེའི་ནང་ན་ཁྱབ་པ་གནོད་འགལ་ཆེ་བ་འདི། རྒྱུ་དང་འབྲས་བུ་ཇི་ལྟར་ལགས་པ་ཞིག་བདག་ཅག་འཁོར་རྣམས་ཀུན་ལ་བཤད་པར་ཞུ། 
དེ་ལ་སྟོན་པས་བཀའ་བསྩལ་པ། སེམས་ཅན་ཐམས་ཅད་རྒྱུ་འབྲས་བཤད་པས་མི་ལང་སྟེ། ཁྱོད་ཀྱིས་ཞུས་པས་ཟུར་ཙམ་བཤད་པར་བྱ། འཁོར་དུ་གྱུར་པ་ཐམས་ཅད་དབང་པོ་

བརྟན་པར་ཉོན། དེའི་རྒྱུ་འབྲས་བཤད་ན་འདི་ལྟར་རོ། །སྔོན་འོག་ཕྱོགས་ཀྱི་འཇིག་རྟེན་གྱི་ཁམས་བརྩོད་པ་ཅན་མུ་ལ་གྲམ་པ་བྱ་བ་ཞིག་ན། སྟོན་པ་ཁྱབ་གདལ་
ཐུགས་རྗེ་སྒྲོན་མ་བྱ་བ་ཞིག་གིས་སྟོན་པ་མཛད་པའི་ཞིང་ཁམས་ཡང་དག་པ་ཅན། རོང་འབར་ལ་འབྲབ་བྱ་བའི་མཁར་ཏ་ལ་ཧད་རྩེ་བརྒྱད་བྱ་བ་ཞིག་ན། ཕ་ནི་རྒྱལ་པོ་ཀཏྷ་ལ་སློབ་
ཅན་བྱ་བ་ཡིན་ནོ། །མ་དྲལ་མོ་ཀླུ་ཧད་ཏེ་ལ་སྐྱེས་ཅིག་གི་བུ་མོ། སྦྱིན་ལ་དགའ་བཞིན་བཟང་ཤིན་མ་བྱ་བ་ཡིན་ནོ། །དེ་ལ་བུ་སྤུན་བཞི་སྐྱེས་པ། ཆེན་པོ་དགའ་རྒྱལ་དང༌། 
དང་འོག་ཤེས་རབ་ལྡན་དང༌། ཐ་ནག་དལ་འབྱོར་སྐྱེས་དང༌། ཐ་ཆུང་རྟུལ་ཤུགས་ཅན་དང་བཞིའོ། །སྟོན་པ་དེ་ཤིན་ཏུ་ཐུགས་རྗེ་ཆེ་བ་ཅིག་གིས། གཡུང་དྲུང་གི་བོན་མ་ནོར་ངེས་པའི་
བཀའ་ཟབ་མོ་མང་དུ་བསྟན་ནས། སྐལ་ལྡན་མང་པོས་སྤྱད་པས། གོང་དུ་ཤིན་ཏུ་གྲངས་མང་བར་སངས་རྒྱས་པ་ཅིག་ཡིན་ཏེ། དུས་དེ་ཙམ་ན་སྟོན་པ་ཡང་ཞལ་མི་བཞུགས། དུས་
ཀྱང་མཐའ་མ་འཇིག་ཀ་མ་ཅིག་ཡིན་ནོ། །རྒྱལ་པོ་དེ་ནི་ཤིན་ཏུ་ཡང་སློད་ཆེ་ལ། དགེ་ལ་དད་པ་ཅིག་ཡིན་ནོ། །སྔོན་ཚེ་གྲངས་མེད་པ་ནས་ཀྱང༌དགེ་བ་ཅིག་པུ་སྤྱོད་པ་ཅིག་

ཡིན་པས། བུ་སྤུན་བཞི་ལ་འདི་སྐད་ཅེས་བཀའ་བསྩལ་ནས། ལས་བགོས་སོ། །དུས་ཀྱི་ཐ་མ་འདི་ལ་གཡུང་དྲུང་གི་བོན། བཀའ་རིན་པོ་ཆེ་འདི་ཤིན་ཏུ་ཡང་བསྲུང་དཀའ་བས། ཐང་བཅད་ལ་སྒོམ་
དགོས་སོ། །ཁྱེད་གཅེན་པོ་གསུམ་བྲག་ཀ་ཏི་ལ་ཤེལ་གྱི་ཕུག་ཏུ་དགོངས་པ་ཐང་ཆོད་ཅིག ཐ་ཆུང་རྟུལ་ཤུགས་ཅན་འདིས་རྒྱལ་པོའི་གདུང་རྒྱུད་ཟུངས་ཤིག རྒྱལ་སྲིད་ཀྱི་སློད་
མང་པོ་འདི་རྟུལ་ཤུགས་ཅན་གྱིས་ཟུངས་ལ། ཆ་གཅིག་དགོངས་པའི་རྒྱགས་ཀྱིས། ཆ་གཅིག་སེམས་ཅན་གྱི་རེ་བ་སྐོངས། ཆ་གཅིག་རྒྱལ་པོའི་གདུང་རྒྱུད་ཀྱི་བཙས་སུ་ཞོག 
བདག་ནི་དྲག་རྩུབ་ཀྱི་སྐལ་པ་འདི་ལ་ད་མི་སྡོད་དོ། །གསུངས་ནས་སྐུ་ཚེ་ཡབ་ཡུམ་གཉིས་ཀ་འཕོས་སོ། །སྲས་གྱིས་ཀྱང་ཡབ་ཀྱི་གདམས་ངག་གསན་ནས། སློད་ཁ་གསུམ་དུ་བགོས་ནས། གསུམ་བྲག་ལ་དགོངས་པ་ལ་གཤེགས་
སོ། །ཚོང་དཔོན་རྒྱལ་པོ་འབར་འོད་སྐྱེས་ཀྱི་བུ་མོ། ཐང་མ་གསལ་བྱ་བ་ཁྱིམ་ཐབ་ཏུ་བཞེས། །བུ་མིང་སྲིང་བཞིན་དུ་སྒྱེག་ཆོས་ཆེ་བ་གཉིས་ཀྱང་མཐོང་ངོ༌། །ཁྲ་བོ་
རྒོད་དང་ཁྲ་མོ་གསལ་གཉིས་སུ་མིང་བཏགས་སོ། །གཅེན་པོ་དགོངས་པ་མཁན་གསུམ་ཡང༌གང་ནས་དགེ་སྤྱད་ཤེས་རབ་སྦྱང་སྦྱང་བ། གནས་དེར་ཚོགས་ཀྱི་ལྷག་མ་བསྡུད་པ་

ཡིན་པས། ཡབ་ཀྱི་ལུང་ཕོག་གནས་སུ་བཞུགས་པས། མན་ངག་མཐིལ་དུ་ཕེབས། །དེ་ཡང་བཤད་ཀྱིས་མི་ལོང་སྔོན་ཚེ་མང་པོའི་ལས་འཕྲོ་བསགས་པའོ། །དེ་རུ་
དུས་ཀྱི་ཐ་མ་དྲག་རྩུབ་བསྐལ་པ་བྱུང༌། སེམས་ཅན་མུ་གེ་ཉིང་ཤ་ཅན་གྱི་བསྐལ་པ་ཡིས། བཟའ་ཡི་ཟས་མེད་གཅིག་ཤ་གཅིག་གིས་ཟ། རྒྱལ་པོའི་དཀོར་དང་སློད་ལ་
སྤྲིན་བཞིན་འཐིབས། སུམ་ཆ་དགྱེ་བས་ལོ་གསུམ་ལས་མ་ཐུབ་གཅེན་གསུམ་གྲོས་པས། དགའ་རྒྱས་ཀྱིས་གཅུང་ལ་གསུངས་པ། །ངེད་གསུམ་སྒོམ་པའི་རྒྱགས་སུ་ཡབ་
ཀྱིས་གསུམ་ཆ་བཞག ད་ལྟར་སེམས་ཅན་ཚེ་ལོ་ཐུང་བའི་དུས། སུམ་ཆ་ཁ་དགུར་བགོས་པའི་ཆ་གཅིག་ཀྱང༌། ངེད་ཀྱིས་སྤྱད་ལོང་མེད་པར་ཚེ་འདི་འཕོས་པར་ངེས། ཁ་བརྒྱད་
སེམས་ཅན་ཉོན་མོངས་རྣམས་ལ་སྦྱིན་པ་དགེ་བར་གྲོས་ཀྱིས་བཅད། གཅུང་རྟུལ་ཤུགས་ཅན་གྱིས་སྨྲས་པ། ཡབ་ཀྱི་གྲོངས་ཀར་འོ་སྐོལ་སྤུན་ལ་ལུང་བསྟན་ཕོག་པ། 
རྒྱལ་སྲིད་རིན་པོ་ཆེའི་དཀོར་སློད་འདི། ཆ་གཅིག་གཅེན་གསུམ་དགེ་བའི་རྒྱགས་སུ་བསྔོས། ཆ་གཅིག་སེམས་ཅན་རེ་བ་རྣམས་ལ་སྦྱིན་པར་སྔོས། ཆ་གཅིག་གདུང་རྒྱུད་འཛིན་པ་

རྣམས་ཀྱི་བཙས་སུ་བཞག ཡབ་ཀྱི་བཀའ་གཉན། ཆ་གཅིག་སྦྱིན་པར་གཏང༌། ད་ལྟ་བདག་ལ་ཏིལ་འབྲུ་ཙམ་གཅིག་ལུས་རྒྱུ་མེད། །གཅེན་གསུམ་དགེ་རྒྱགས་སྦྱིན་པར་
བདག་མི་གཏོང༌། གྲོངས་པའི་རྟིང་ལ་གཟོད་ཅིག་བཏང་བར་རིགས། དེ་ལྟར་ན་སྦྱིན་པར་གཅུང་གིས་བཏང་དབང་མེད་དོ། །གཅེན་ཤིན་ཏུ་དགེ་ལ་དད་པས། མུ་གེས་གདུངས་པའི་
སེམས་ཅན་ལ་ཟས་ནོར་སྦྱིན་པར་གཏང་རྒྱུ་མེད། སེམས་ཅན་རྣམས་ལ་སྙིང་རྗེ་སྐྱེས། ཁྲག་བཏར་ཤ་སྣགས་སྦྱིན་པར་བཏང༌། རུས་པ་ཐུག་ནས་སྐྱེ་བ་བརྗེས། སྒོམ་པ་
མཐིལ་དུ་ཕེབས་པ་དང༌། སྦྱིན་པ་དྲག་པོ་དེ་གཉིས་ཀྱིས་སྟེང་ཕྱོགས་མི་མཇེད་འཇིག་རྟེན་གྱི། སྲིད་པ་ཡེ་སངས་གནས་སུ་སྐྱེས། མྱ་ངན་མེད་པའི་བར་ལྷར་གྲུབ། ཤེས་རབ་ལྡན་
གྱིས་སྨྲས་པ། རྟུལ་ཤུགས་ཅན་གྱི་གཅུང་ཉོན་དང༌། དགེ་ལ་གགས་ཤིང་བྱར་མི་རུང༌། །མུ་གེས་གདུངས་པའི་སེམས་ཅན་རྣམས། ཉིང་ཤ་ཉིང་གིས་ཟ་བ་ལ། གཅེན་གྱིས་
སྐུ་ལུས་སྦྱིན་པར་བཏང༌། གྲུབ་པ་མངོན་དུ་ཐོབ་སྟེ་སོང༌། ཆགས་པས་མཐོ་རིས་ཐོབ་མི་སྲིད། གཅེན་གྱིས་སྐུ་ལུས་མི་འཕངས་པར། གཅུང་གིས་སྒྱུ་མའི་ནོར་འཕངས་སམ།

ངེད་ལ་སྔོས་རིས་སྦྱིན་པར་བཏང་། རྟུལ་ཤུགས་ཅན་གྱིས་སླར་སྨྲས་པ། རང་ལུས་སྦྱིན་པར་གཏོང་བ་ནི། བགེགས་ཀྱིས་བསླུས་ནས་མྱོས་པ་ཡིན། དེ་ལ་དགེ་རྒྱུ་
གང་ན་ཡོད། གསོལ་ཟས་འོ་མ་རྒྱལ་བ་འདྲེན། རྒྱལ་སློད་སྦྱིན་པར་མི་གཏོང་ངོ༌། །དེར་ཤེས་རབ་ལྡན་དང་དལ་འབྱོར་སྐྱེས་གཉིས་བཀའ་བགྲོས་པས། སྡུག་བསྔལ་ལྐོགས་པའི་
ནད་ཀྱིས་གདུངས་པ་ལ། གཅེན་བཞིན་ལུས་ཀྱི་སྦྱིན་པ་གཏང་ན་སེམས་ཅན་འགའ་འགའ་ཙམ་ཞིག འཕྲལ་སྐྱིད་ཙམ་ལས་ཡོད་མི་འགྲུབ། རྒྱལ་པོའི་སློད་དང་རྟུལ་ཞུགས་
ཅན་བསྒྲོས་ཀྱང༌། སེམས་ཅན་དོན་ལ་ཕན་པ་ཡོང་མི་འགྱུར། རྒྱལ་སྲིད་དྲག་པོས་ཕྲལ་ནས་སེམས་ཅན་བསམ་དུ་མེད་པ་སོས། རྟུལ་ཤུགས་ཅན་ཡང་མི་ལྡོགས་ཙམ་ལ་
བཞག དེ་ལྟར་སེམས་ཅན་དོན་དུ་སྤུན་གཉིས་གྲོས་ཀྱིས་བཅད། དེ་ནས་མུ་གེས་གདུངས་པའི་སེམས་ཅན་ཐམས་ཅད་བསོགས། ཤེས་རབ་ལྡན་གྱིས་སྨྲས་པའི་མདོ། །མུ་གེས་
གདུངས་པའི་སེམས་ཅན་རྣམས། སྦྱིན་པ་རྒྱ་ཆེན་ངེད་ཀྱིས་གཏང༌། མི་དབང་སྤྱོད་པ་མ་ལགས་སོ། །རྟུལ་ཤུགས་ཅན་གྱི་ཟས་ནོར་ཕྱེད། ངེད་ཀྱི་དགེ་བའི་རྒྱགས་ཡིན་པས། ཁྱོད་

རྣམས་སྦྱིན་པར་ཁྱེར་ལ་སོང༌། དེ་ལྟར་རྒྱལ་པོའི་ལུང་ཐོབ་པས། ལྟོགས་པའི་མི་སྡེ་འབུམ་གྱིས་སྐོར། རྒྱལ་པོའི་ཟས་ཕྱེད་ནོར་ཕྱེད་འདི། གཤེན་གྱིས་ངེད་ལ་སྦྱིན་པར་བཏང༌། འུ་བུ་
ཅག་ཕྱེད་མར་བགོ་གཤའ་གྱིས། མུ་གེས་གདུངས་པས་བཟའ་ལ་རིངས། རྟུལ་ཤུགས་ཅན་གྱིས་ཤགས་བཏབ་པ། སེམས་ཅན་འཕོངས་པས་ཅི་མི་ཟེར། ཕ་ནོར་བུ་ཡིས་སྤྱོད་པ་ལ། 
ཁྱོད་ཀྱིས་འཕྲོག་རྒྱུ་ང་ལ་མེད། ཕ་ཟས་བུ་ཡིས་ཟ་བ་ལ། ཁྱོད་ཀྱིས་ཟས་ནི་འཕྲོག་རྒྱུ་མེད། རྒྱལ་སྲིད་བཤིག་ནའང་ངས་མི་སྟེར། ཐང་སྟོང་སེམས་ཅན་ཉོན་མོངས་ཁྱོད། ལྟོགས་
ཏེ་ཤི་རུང་མ་ཤི་རུང༌། དེ་སྐད་ཚིགས་བཅད་མ་སྟེར་རོ། །མི་རྣམས་གྲོས་པས། ཡབ་ཀྱིས་གཅེན་ལ་བསྔོས་པའི་ནོར་དང་ཟས། རྒྱལ་པོ་གཅེན་གྱིས་འུ་བུ་རྣམས་ལ་སྦྱིན་པར་བཏང༌། 
གཅུང་གིས་དགེ་བའི་གེགས་ཤིང་བྱས་ནས་མི་སྟེར་བ། དམངས་ལོག་རྒྱལ་སྤྱུག་བྱ་བ་ལས་མེད་ཟེར། གོ་མཚོན་དམག་དང་ཆས་ནས་མཁར་བསྐོར་རོ། །རྟུལ་ཤུགས་ཅན་གྱིས་
དམག་ཟློག་ནས་འཐབ་པས། དགེ་བའི་གེགས་ཤིང་བྱ་ནས་མི་རུང་བས། ལ་ཡོགས་བཀའ་ཆད་ཀྱི་མདའ་ནི་རྟུལ་ཤུགས་ཅན་གྱི་སྤྱི་བོའི་གཙུག་ཏུ་ཕོག མཁར་ཡང་

རྨངས་ལ་ཤོར་ལ་ཁད་དེ་སོང༌། དུས་དེར་རྟུལ་ཤུགས་ཅན་གྱི་བུ་ཁྲོ་བོ་རྒོད་དང༌། ཁྲ་མོ་གསལ་ལ་གཉིས་བྲག་ཀ་ཏ་ལ་ཤེལ་གྱི་ཕུག་སྒོ་ན། ཤིན་ཏུ་ཡང་ངུ་ཞིང་
ཁུ་བོ་གཉིས་ལ་འབོད་དོ། །ཁུ་བོ་གཉིས་ཀྱི་དྲུང་དུ་ཕྱིན་པས་ངུ་འཕྲོ་བཅད་ནས་སྨྲས་པ། ཕྱུག་ལ་ལྟོས་ལོག་དུས་མཐའ་འདི་ལ་བྱུང༌། དགེ་ལ་གེགས་ཤིང་བྱས་པའི་རྣམ་སྨིན་གྱིས། 
རྒྱལ་པོའི་སྦྱི་བོར་རྨངས་ཀྱིས་ཤིང་མདའ་བརྒྱབས། རྒྱལ་སྲིད་བཀོར་ནོར་མཁར་ཕབ་ཁྱེར་ལ་ཁད། །ཁུ་བོར་མཆེད་གཉིས་ར་མདའ་བཟློག་ཏུ་འོངས། མ་ཐོགས་དགོངས་པ་འཕྲོ་ཆོད་
མྱུར་དུ་གཤེགས་པར་ཞུ། དེ་སྐད་ཅེས་གསོལ་པ་ལ། མཆེད་གཉིས་ཀྱིས་བྱོན་ཙམ་ན། རྨོངས་ཀྱིས་མཁར་ཕབ་རྒྱལ་སྲིད་ཁྱེར་ལ་ཁད་ནས་རྒྱལ་པོ་མཆེད་གཉིས་ཀྱིས་རྨངས་ལ་
བཀའ་སྩལ་པ། ལས་ཀྱིས་མནར་ཞིང་མུ་གེས་གདུངས་པའི་རྨངས་ཀྱི་དམག་མི་མང་པོའི་ཕྱིར་ལ་ཉོན། ཉེས་པའི་ལན་དུ་ལེགས་པས་བླན་ལ་གཏོང༌། །མཉམ་པར་སྙོམས་པར་
ངེད་ཀྱིས་བགོས་ལ་བཏང༌། འབུམ་སྡེ་མང་པོ་འདིས་སྲོག་ཀྱང་འཐེན་པར་བྱ། མཆེད་ཀྱིས་གསུངས་པས་དམག་མི་རྣམས་ཀྱིས་བསྟོད་པ། །འཛམ་བུའི་གླིང་གི་སྐྱེས་མཆོག་མཆེད། །

གཡུང་དྲུང་སེམས་དཔའི་ཐུགས་ལྡན་པར་ངེས། །བུ་དགྲ་དབྱེར་མེད་ཆེན་པོའི་ངང༌། །ཉེས་པའི་ལན་ཡང་ལེགས་པས་ལྡོན། །རྒྱལ་བུ་མཆེད་ལ་ཕྱག་འཚལ་ལོ། །དེ་སྐད་ཅེས་བསྟོད་ནས། ཀུན་ཀ་
ཕྱོགས་བཞི་ནས་ལེགས་པར་གདེང་ངོ་། །དེ་ནས་མཆེད་གཉིས་ཀྱིས་གཅུང་གི་སྔས་སུ་བྱོན་ནས། ཤེས་རབ་ལྡན་གྱིས་གསུངས་པ། རྟུལ་ཤུགས་ཅན་ཁྱོད་མགོ་ཐེག་དང༌། རྒྱལ་སྲིད་རིན་པོ་ཆེའི་
དཀོར་མཛོད་ལ། སེར་སྣ་མཛད་ཀྱང་ཅི་ལ་སྨན་ད་ནི་ཡོ་ག་ལུས། །རྒྱལ་པོ་གཅིག་བུ་ངན་སོང་འཁོར་བ་ལ། སླད་ནས་ལུས་པས་ད་ནི་མི་སྨན་ནོ། །དུས་ཀྱི་མཐའ་ལ་ནོར་ཆེ་བདུད་ཉིད་ཡིན། 
འདི་ལ་མ་ཐུག་གོང་དུ་མ་གསན་ཀྱང༌། ད་རུང་དབུགས་དང་མ་བྲལ་བ་ལགས་ཀྱི། གཡས་དང་གཡོན་ནས་ངེད་གཉིས་ཀྱིས་བརྟེན་གྱི། རིན་ཆེན་གཏེར་དང་འབྲུ་བཅུད་བང་བ་ལས། ནུས་
ཚད་ཀྱིས་སུ་སྦྱིན་པ་ལག་གིས་ཐོངས། ཕ་ལོག་ཚེ་ནི་ད་ལྟ་འོང༌བའི་གནས་སུ་བསོད་ནམས་རྒྱུར་འགྲོའོ། །དེ་སྐད་ཅེས་གསུངས་པས། རྟུལ་ཤུགས་ཅན་གྱིས་མགོ་བོ་བཏེགས་ནས་སྨྲས་
པ། རྒྱལ་བུ་ཁྱོད་ལ་གོང་འོག་བར་དང་གསུམ་ཀ་ནོར་བ་ཡོད། དང་པོ་དགེ་རྒྱགས་ཐང་སྟོང་མི་ལ་བྱིན་ཅིག་ཟེར་ནས་ནོར། བར་དུ་བདག་གིས་གེགས་ཤིང་བྱས་ཀྱང་འབུམ་སྡེ་ཡི་རྨངས་

ལ་བྱིན་པས་ནོར། ཐ་མ་བདག་གསོད་རྨོངས་ལ་ནོར་ཟས་སྦྱིན་པར་ཐོངས་ཤིག་ཟེར་བས་ནོར། བདག་སྲོག་གཅོད་པ་ཉིད་ཀྱང་ཁྱོད་ཀྱི་དགེ་བས་ལེན། དགེ་བའི་ཤུགས་
ཀྱིས་རེ་ལྟ་ཁྱོད་ནི་སྐྱིད་པར་སྐྱེ། ཁྱོད་སྐྱེ་ས་དེར་ང་ཡང་ཤིན་ཏུ་དབང་ཆེ་ལ། རྫུ་འཕྲུལ་མངའ་བའི་བདུད་ཅིག་ཏུ་སྐྱེས་ནས། བར་ཆད་ཁོ་ན་ཤེས་རབ་ལྡན། ཁྱོད་སྐྱེས་སར་བྱེད་པར་ཤོག་
ཟེར་ནས་དམོད་པ་བོར་ནས་དབུགས་ཆོད་དོ། །དེར་ནོར་ཟས་ཕྱེད་མར་བགོས་ནས། སྦྱིན་པ་སྙོམས་པར་བགྱིས། སྦྱིན་པ་གཏོང་བའི་དུས་ལ་བབ་པ་ཡིས། དགེ་བའི་སྟོབས་མཆོག་
དེ་ལས་ཤིན་ཏུ་ཆེ་བ་མེད། འབུམ་སྡེ་མང་པོ་མི་ཡི་སྲོག་ཀྱང་ཐོན། སྦྱིན་པ་བླངས་ནས་མི་རྣམས་གྱེས་ཁར་དགེ་བའི་སྡོམ་ཁྲིམས་ཕོག གྱེས་པའི་རྟིང་ལ་སྤྲང་པོ་གཅིག་གིས་
སླེབས། ལྟས་པས་ཤ་ཟད་རུས་འགོ་ཕྱིར་བྱུང་ཅིག ཆུ་ཁྲོག་ཕོར་གང་བླུད་ནས་སྨྲར་བཅུག་པས། གཡུང་དྲུང་བོན་པོ་དད་པའི་སེམས་ལྡན་ཁྱོད། སྦྱིན་པ་རྒྱ་ཆེན་ཡོངས་ལ་གཏོང་སྒྲ་ཁུམས། 
སྤྲང་པོ་བཟའ་དགུས་རྒྱུགས་པས་ལམ་དུ་བརྒྱད་ལུས་ལགས། སྐྱེས་མཆོག་ཐུགས་རྗེས་འདི་རྣམས་མི་བཟུང་ངམ། སྤྲང་པོས་དེ་སྐད་བཟླས་པ་དེ་ནི་དད་པ་ཅན་གྱི་སེམས་ལ་ཤིན་ཏུ་སྙིང་

རྗེ་སྐྱེས། སྤྲང་པོ་ཁྲིད་ནས་རྒྱུགས་པས་ལམ་ཀའི་རྡོ་རྩ་ན། ཤིན་ཏུ་ཉམས་ཐག་སྤྲང་མོ་སྨད་བརྒྱད་སྣང༌། གསོ་བའི་ཟས་ནི་ཐང་སྟོང་ལས་མ་བརྙེད། སླང་པས་ཁྲིད་པ་ལམ་དུ་འགྱེལ་
ཞིང་སོང༌། དེ་ལ་སྤྲང་པོས་སྨྲས་པ། སྦྱིན་པ་གཏོང་བའི་མཐའ་ནི་མཐའ་ཕྱིན་ཆགས་མེད་ནི། གཡུང་དྲུང་བོན་པོ་བྱང་ཆུབ་སེམས་དཔའ་ཆེན་པོ་ཁྱོད། ལུས་ལས་ཤ་ཆོད་ཁྲག་ཕྱུངས་
ང་ཡི་བུ་སྨད་གསོས། སྐྱེས་བུས་བསམས་པས་སྙིང་རྗེ་སེམས་སྐྱེས་ནས། འདི་ལ་ཤ་ཁྲག་སྦྱིན་པར་མ་གཏང་ན། སྦྱིན་པས་ཕ་རོལ་ཕྱིན་པ་མ་ཡིན་པས། ཤ་སྣགས་ཁྲག་ཕྱུངས་
སྤྲང་པོ་བཟའ་དགུས་གསོས། རུས་པ་དཀར་ལ་ཐུག་ནས་སྐྱེ་བ་བརྗེས། མི་མཇེད་འཇིག་རྟེན་ཡེ་སངས་བར་ལྷར་སྐྱེས། སྤྲང་པོ་རྣམས་ཀྱང་བདེར་གཤེགས་སྤྲུལ་པའོ། །དེར་སྤྲང་པོ་བཟའ་
དགུ་ལངས་ནས་སུ་གཅུང་གི་དྲུང་དུ་ཁ་དམར་སྦག་གེ་ཕྱིན། དལ་འབྱོར་སྐྱེས་ཀྱིས་གསུངས་པ། ང་ཡི་གཅེན་པོ་གང་དུ་སོང༌། ཁྱེད་ཁ་དམར་སྦག་ཅི་ཟོས་ཞེས་གསུངས་པས། སྤྲང་པོས་
ལན་བཏབ་པ། ངེད་རྣམས་ལྟོགས་ནས་སྨད་བརྒྱད་ཆད། ཁྱོད་ཀྱི་སྤྱན་སྔར་འོང་མ་ནུས། སུན་མའི་བོན་པོས་སྙིང་རྗེ་བྱས། ཁོང་བདག་ཤ་བཅད་ངེད་ལ་བྱིན། རུས་ལ་ཐུག་ནས་ཁོང་

དག་གྲོངས། བོན་པོ་དེ་ཡི་ཤ་ཟོས་པས། །ད་ལྟ་འགྲངས་ནས་འོངས་པ་ཡིན། ཁ་དམར་བ་ཡང་དེ་ལྟར་ཡིན། དེ་སྐད་ཅེས་སྤྲང་པོས་སྨྲས་པས། ཁྲ་བོ་རྒོད་ཀྱིས་གསོད་དུ་
སོང༌། དེ་ལ་ཁུ་བོས་བརྩོན་འགྲུས་བསྐྱེད། སྤྲང་པོ་བཟའ་དགུ་མ་བསད་བསྐྱབས། ཁོ་བོ་སྐྱེས་མཆོག་དད་ལྡན་གྱིས་གཅེས་ནས་སྲོག་གིས་གསོས་པའི་བུ། འུ་བུ་མ་རིག་ཕྱོགས་
ཅན་གྱིས། བསད་ན་ཤིན་ཏུ་ག་ན་རུང༌། གསུངས་ནས་བྲག་གི་གནས་སུ་ཁྲིད་ནས། སྤྲང་པོ་གར་སོང་ཆ་ཡང་མེད། ཁུ་བོས་བདེར་གཤེགས་སྤྲུལ་པར་རིག དགེ་བ་ཤིན་ཏུ་ཐང་བཅད་
བསྒོམས། ཐང་མ་གསལ་དེ་ལ་དད་པ་སྐྱེས་ནས། སྐུད་པོ་ལ་སྨྲས་པ། ཁྱད་པར་ཅན་གྱི་སྐྱེས་མཆོག །སྲོག་ལུས་གཉིས་ཀྱང་སྦྱིན་པར་གཏོང༌། ཕུ་བོ་ཟོས་པའི་སྤྲང་པོ་ལ། གསོ་
ཡིས་ཟེར་ནས་གནས་སུ་ཁྲིད། འུ་ཅག་ཕྱི་མ་སྙིང་རེ་རྗེ། ལས་ལ་དགེ་སྡིག་ཡོད་པ་ངེས། གནས་ལ་སྐྱིད་སྡུག་ཡོད་པར་ངེས། རྒྱལ་སྲིད་ཟས་ནོར་སྦྱིན་པར་གཏོང༌། རང་ཅག་མ་སླད་ཀྱང་
དགེ་བ་བྱ་ཞེས་སྨྲས་ནས། ཟས་ནོར་ཐམས་ཅད་སྦྱིན་པར་བཏང༌། གཡུང་དྲུང་བོན་ལ་ཐང་བཅད་ནས། དགོན་པའི་གནས་སུ་མ་སླད་གསུམ་གྱིས་བསྒོམས། །འཁོར་རྣམས་སྔོན་གྱི་

རྒྱུ་འབྲས་དེ་ལྟར་ཡིན། དེ་ལྟར་གོ་བར་ངེས་བསྟན་ན། སྔོན་འོག་ཕྱོགས་འཇིག་རྟེན། དེ་ན་དགའ་བ་རྒྱས་དང༌ཤེས་རབ་ལྡན་དང༌དལ་འབྱོར་སྐྱེས་དང་གསུམ་ནི་སྒོམ་པ་མཐིལ་དུ་ཕེབས་
པ་དང༌། སྦྱིན་པ་དྲག་པོའི་ཡོན་ཏན་གྱིས། འོག་མིན་གནས་འདིར་དག་པ་གས་བ་ཤེས་པ་གསུམ་དུ་སྐྱེས། དེར་གཏོ་འབུལ་ཀྲི་གློག་གི་ལྕེ་ཅན་གྱིས། ཤེས་བྱའི་སྒྲིབ་པ་སྦྱངས། །
སྔོན་གྱི་དགའ་བ་རྒྱས་ནི་ད་ལྟ་ཡིན་ན་འདས་པའི་སྟོན་པ་གཏོ་རྒྱལ་ཡེ་མཁྱེན་ཉིད་དོ། །སྔོན་གྱི་ཤེས་རབ་ལྡན་ནི་ད་ལྟའི་སྟོན་པ་གཤེན་རབ་བདག་ཉིད་དོ། །སྔོན་གྱི་དལ་འབྱོར་སྐྱེས་
ནི་ད་ལྟ་ནི། སླད་ནས་སྟོན་པ་ཡེ་ནས་སྲིད་བུ་ཆུང་ཡིན། །ཕྱི་ནས་ཚེ་དལ་འབྱོར་གྱིས་འཕོས་ནས། ད་ལྟ་ཁྱེའུ་ཤེས་པ་བྱ་བ་འོག་མིན་གྱི་གནས་མགོན་བཙུན་ཕྱཱ་ཡི་གྲོང་
ཁྱེར་ནས། ཤེས་བྱའི་སྒྲིབ་པ་སྦྱོང་ཞིང་ད་ལྟ་ཡོད་དོ། །སྔོན་གྱི་རྟུལ་ཤུགས་ཅན་ནི་ད་ལྟ་ནི་བདུད་ཁྱབ་པ་ཉིད་དོ། །སྔོན་གྱི་ཐང་མ་གསལ་ནི་ད་ལྟ་ནི། ནེ་ཆུང་སྨན་ཉིད་དོ། །སྔོན་
གྱི་ཁྲོ་བོ་རྒོད་ནི་ད་ལྟའི་སྟག་བུ་ཐུང་ཉིད་དོ། །སྔོན་གྱི་ཁྲ་མོ་གསལ་ནི། ད་ལྟ་གཟིག་བུ་ཐུང་ཉིད་དོ། །སེམས་ཅན་ལས་ཀྱིས་འཁོར་བའི་རྒྱུ་འབྲས་མང་པོ་བསྟན་མི་ལང་།

ཞུ་བ་པོ་རྣམས་དད་པ་མི་བཟློག་ཕྱིར། །བདུད་གཤེན་རྒྱུ་འབྲས་འོས་ཙམ་བསྟན་པའོ། །གཤེན་རབ་ཀྱི་ནོར་ལ་བདུད་ཀྱི་ཆོ་འཕྲུལ་བསྟན་པའི་ལེའུ་སྟེ། བཅུ་
གཉིས་པའོ།།   །།གཡུང་དྲུང་ལྷའི་སྐད་དུ། མུ་ཕྱ་ཧ་ལ་སངས་སྟེ་སྤྲ། གང་ཟག་མིའི་སྐད་དུ། གཤེན་རབ་ཀྱི་བསྟན་པ་རྣམ་པ་གསུམ་རྗེས་སུ་བཞག་པའི་ལེའུའོ། །དེའི་
ཚེ་དེའི་དུས་ན། སྟོན་པ་གཤེན་རབ་མི་བོ་ནི། གནས་མཆོག་དམ་པ་འོལ་མོ་ལུང་རིང་ནས། འགྲོ་བ་སེམས་ཅན་མང་པོ་བཀྲིད་ཅིང་དྲང་བའི་ཕྱིར། ཞལ་ནས་གཡུང་དྲུང་འཕྲུལ་ངག་བདེན་པའི་
བོན་སྟོན་ཏོ། །དེ་ནས་སེམས་ཅན་སྒྲིབ་བྱང་ཚོགས་རྫོགས་ཤིན་ཏུ་ཉུང་བ་ཏེ། སྟོན་པ་ཤིན་ཏུ་ཤེས་རབ་ཆེན་པོ་མངའ་བས་མཁྱེན། འཁོར་རྣམས་ཀུན་ལ་ཞལ་ནས་གསུངས་པའི་
དངོས་པོས་དངོས་མེད་བཙལ་བ་དང༌། མཚན་མས་དོན་ལ་མཚོན་པའི་ཕྱིར། སེམས་ཅན་རྣམས་ཀྱི་དོན་ཆེད་དུ། བསྟན་པ་རྣམ་གསུམ་རྗེས་བཞག་རན། བསྟན་པ་ཐུབ་པའི་
སེམས་ཅན་ཅིག མི་མཇེད་འཇིག་རྟེན་ལྷོ་ཕྱོགས་ཕར་འདས་ན། རྒྱལ་པོ་གསལ་མཆོག་དམ་པ་བྱ་བ་ཞིག །ཤིན་ཏུ་དགེ་བ་ཆེ་བ་བོན་གྱི་འཁོར་ལོ་རྒྱུན་དུ་བསྐོར་བ་ཞིག གནས་

དེ་ནས་ད་ཚེ་འཕོས་ལ་ཁད་པས། དེའི་ཚེ་འཕོས་མ་ཐག་ཏུ་འུ་བུའི་འཇིག་རྟེན་འདིའི་ནུབ་ཕྱོགས་ཀྱི་རྒྱལ་པོ་ཀ་མདའ་ལ་གསེར་གྱི་མདོག་ཅན་གྱི་བུར་སྐྱེ། །སྐྱེས་ནས་དགེ་
བའི་ཤུགས་ཀྱིས་ཤིན་ཏུ་བསོད་ནམས་ཆེ་སྟེ་འོང༌། དེ་ལ་བསྟན་པ་བཞག་པའི་ས་ཡིན་ནོ། །དེའི་གོང་དུ་སེམས་ཅན་གྲངས་མང་ཡང༌། བསྟན་པ་བཞག་པའི་ས་ནི་གང་ཡང་
མེད། ས་ས་ཀུན་ནས་བྱང་ཆུབ་སེམས་སྐྱེད་ལ། དགེ་ལ་ཐང་བཅད་བརྩོན་ན་བདུད་ཀྱང་རྡུག་པར་འགྱུར། དེ་སྐད་ཅེས་སྟོན་པས་བཀའ་བསྩལ་ནས། ཤེས་རབ་བློ་དང་ལྡན་པ་འགྱུར་
བ་བློ་གསལ་གྱིས། རྐོང་ཟ་ཁྲི་ལྕམ་མཚན་བརྟགས་སྨོན་ལམ་ཡོངས་སུ་བཏབ། ནམ་ཞིག་འཁོར་བ་སྤངས་ཞིང་ཁྱིམ་པ་སུན་དབྱུང་ཕྱིར། གཞན་པས་ཁྱིམ་ལ་དད་ཅིང་
ལན་ཅིག་ཆགས་ཚུལ་བསྟན་པའི་ཕྱིར། ཁྲི་ལྕམ་ཁབ་ཏུ་བཞེས་ནས་སྤྲུལ་པའི་སྲས། གསལ་བའི་མདོག་ཅན་གཤེན་བུ་རྐོང་ཚ་འཁྲུངས། འཁྲུངས་པའི་དུས་དེར་གཏོ་བུ་
དཔྱད་བུ་བཞིན། བཀུར་སྟི་རིམ་གྲོ་ཀུན་གྱིས་ལུགས་བཞིན་བྱས། དུས་དེར་གཡུང་དྲུང་སེམས་དཔའ་ཐམས་ཅད་ཀྱང༌། འཕྲུལ་ངག་བདེན་པའི་བོན་ལ་ཤིན་ཏུ་ཉན། ཉན་པ་

མང་པོ་བྱེ་མའི་ལ་ཙམ་ལ། གཤེན་རབ་ཞལ་ནས་ངེས་དོན་སྟོན་ཅིང་བཞུགས་སོ། །དེའི་དུས་དེའི་ཚེ་ན། ཡུལ་རྒྱ་ལག་འོད་མའི་གླིང༌། མཁར་ཁྲི་སྒོ་རྩེ་བརྒྱའི་
གླིང་། གྲོང་ཁྱེར་འཕྲུལ་སྒྱུར་བཀོད་པའི་མཆོག དེ་ན་ཕ་ནི་རྒྱལ་པོ་ཀ་མདའ་ལ་གསེར་གྱི་མདོག་ཅན་ཞེས་བྱའོ། །མ་ནི་བཙུན་མོ་མུ་ཏྲི་ལ་གསལ་འོད་མ་ཞེས་བྱའོ། །བཀོར་ནི་
རྒྱལ་སྲིད་རིན་པོ་ཆེ་ལ་སོགས་ཏེ། འཇིག་རྟེན་གྱི་མིར་གྱུར་པ་ལས་ཆེའོ། །བུ་དང་སྲས་མི་མངའ་ན། དུས་དེར་མི་མཇེད་ཀྱི་འཇིག་རྟེན་ཕར་འདས་པའི་ལྷོ་ཕྱོགས་ན། རྒྱལ་པོ་གསལ་
མཆོག་དམ་པ་དེ། དེར་ཚེ་འཕོས་ནས་བསོད་ནམས་ཀྱི་ཤུགས་ཀྱི། ཡུལ་རྒྱ་ལག་འོད་མའི་གླིང་གི། རྒྱལ་པོ་ཀ་མདའ་ལ་གསེར་གྱི་མདོག་ཅན་གྱི་བུར་སྐྱེས་སོ། །སྐྱེས་པའི་དུས་དེར་
ཡུལ་དེ་ན་གནས་པའི་མི་རྣམས་ཙམ་ཡང་ཤིན་ཏུ་སྤྲོ་བ་སྐྱེས་ནས་སྨོན་ལམ་བཏབ་ཅིང་མཚན་བརྟགས་པས། རྒྱལ་བུ་དེ་ཤིན་ཏུ་ཕྱིའི་མཚན་བཟང་བ། སྐྲ་གཡུ་ཡི་མདོག་
འདྲ་བ། སེན་མོ་བསེའི་མདོག་འདྲ་བ། སོ་དུང་གི་སོ་འཁོར་བར་འདུག་པ། མགོ་ཤེལ་གྱི་བུམ་པ་དམུ་ལུགས་སུ་འདུག་པ། སྒལ་པ་ཁ་མེད་དུང་གི་དྲང་ཤིང་དུ་འདུག་པ། རྩིབ་མ་

མགོ་མེད་རིན་པོ་ཆེའི་གུར་དུ་འདུག་པ། ཡན་ལག་ལྷུ་མེད་གསེར་གྱི་སྤར་ཤད་དུ་འདུག་པ། མིག་ལ་བཀྲག་ཆགས་མེ་ཏོག་ཨུ་དུམ་འབར་བ་འདྲ། སྣ་ལ་འོད་གསལ་མེ་ཏོག་
ཨུག་ཆོས་འདྲ་བ། སྙིང་ཁ་ན་པད་མ་འདབ་བརྒྱད་ཡོད་པ། རྣ་བ་ལ་བཀྲག་གསལ་མེ་ཏོག་སྤང་རྒྱན་འདྲ་བ་ལྟེ་བ་ལ་མཚན་ལྡན་གཡུང་དྲུང་འཁོར་བར་ཆགས་པ། རྐང་པ་དབང་བསྒྱུར་ 
མཐིལ་ན་འཁོར་ལོ་རྩིབས་བརྒྱད་བྲིས་པ། གསང་བའི་སྐྱེད་ཤིང་རིན་པོ་ཆེའི་རྡོ་རྗེ་ཕུར་པ་འདྲ་བ། ལག་པ་གཡས་གཡོན་གྱི་མཐིལ་ལ། ཀོང་ཙེ་འཕྲུལ་གྱི་ཡི་གེ་སུམ་ཅུ་རྒྱལ་
རྟགས་སུ་འཁོར་བར་བྲིས་ནས་ཆགས་པ་དེ་ལ་ཡབ་ཀྱང་ཤིན་ཏུ་སྤྲོ་བ་སྐྱེས་ནས། མཚན་གསོལ་པ་ནི་རྒྱལ་པོ་རྒྱའི་རིགས་ལ། འཕྲུལ་ཡིག་ཀོང་རྩེ་སུམ་ཅུ་འཁོར་བར་བྲིས་པས། རྒྱ་ཀོང་
རྩེ་འཕྲུལ་གྱི་རྒྱལ་པོའི་མིང་དུ་བཏགས་སོ། །ལྟས་མཁན་ཐམས་ཅད་ཀྱིས་ཀྱང་ལྟས་ཀྱི་ཁ་དམར་སྨྲས་པ། རྒྱ་ཀོང་རྩེ་འཕྲུལ་གྱི་རྒྱལ་བུ་འདི། སྔོན་ཀྱང་བཟོད་ཐོབ་ད་ལྟ་མཚན་རེ་བཟང༌། 
སྔོན་ཀྱང་སྦྱིན་བཏང་ད་ལྟ་ཡོ་བྱད་ཕུན་སུམ་ཚོགས། སྔོན་ཀྱང་དབང་མནོས་ད་ལྟ་དབང་ཆེན་རྒྱལ་དུ་སྐྱེས། ད་ཡང་འདིའི་རིང་ལ་བསོད་ནམ་དར་ཞིང་རྒྱས་འཕེལ་ཏེ་འོང་བར་ངེས་སོ། །ཅེས་ཁ་

དམར་བཟང་པོ་བཏགས་སོ། །དེར་རྒྱལ་བུ་དེ་གཞན་དང་ཁྱད་པར་མེད་པར། བཞིན་བཟང་སྨྲ་མཁས་ངག་སྙན་ཤེས་རབ་ཆེ། དབང་པོ་གསལ་ཞིང་བག་དང་རབ་ཏུ་ཡང་ལྡན་
ནོ། །དེ་ནས་དགུང་ལོ་དགུ་ལོན་ནས་རྒྱལ་བུ་དེ་དཔྱིད་ཟླ་ར་བའི་ཉ། ཉི་མ་ཤར་བའི་ཟེར་ལ་མེ་ཏོག་སྣ་ཚོགས་པ་ཕུལ་ནས་སྨོན་ལམ་བཏབ་སྟེ། མི་འགྱུར་དབྱིངས་ཀྱི་ཡུམ་ས་ཏྲིག་ཨེར་
ས་ལ་གུས་པས་ཕྱག་འཚལ་ལོ། །ཡེ་ཤེས་ལྷ་ཡི་སྐུ། །གཤེན་ལྷ་འོད་དཀར་ལ། གུས་པས་ཕྱག་འཚལ་ལོ། །ཐབས་ལ་མཁས་པའི་མཆོག སངས་པོ་འབུམ་ཁྲི་ལ། གུས་པས་
ཕྱག་འཚལ་ལོ། །ཤེས་རབ་ཕུལ་དུ་ཕྱིན། སྟོན་པ་གཤེན་རབ་ལ། གུས་པས་ཕྱག་འཚལ་ལོ། །བདག་ཀྱང་སྔོན་གྱི་ཤུགས་བཟང་གཙང་མའི་མི་ལུས་ཐོབ། ད་ལྟའི་གནས་བཟང་འཛམ་
གླིང་སོག་ཀར་སྐྱེས། ལས་ཀྱི་བསྐལ་བཟང་གཡུང་དྲུང་བོན་ལ་སྤྱོད། རིགས་དང་ཁུངས་བཙུན་དབང་ཆེན་རྒྱལ་པོར་སྨིན། ད་ཡང་རྒྱལ་པོ་བདག་ལོ་ཉི་ཤུ་རྩ་ལྔ་ལོན་ཙམ་ན། བུ་ཁྱེའུ་གསུམ་
བུ་མོ་གཉིས་ཏེ་ལྔ་བུ་ཡི་སྐལ་པར་ཤོག་ཅིག །འབྲས་ཁལ་ལྔ་བརྒྱ་འོར་མོ་རྩ་ཞིང་ལ་ཟས་ཀྱི་སྐལ་པར་ཤོག་ཅིག ཁྲི་དཀར་སྟོང་གནག་བརྒྱ་དམར་ནོར་གྱི་སྐལ་པར་ཡོད་པར་ཤོག་

ཅིག །གཉན་ལྕམ་དཀར་མོ་འོད་མ་གསལ་གྲོགས་སུ་སྐལ་པར་ཡོད་པར་ཤོག་ཅིག རྒྱལ་བུས་དེ་སྐད་སྨས་ནས། སྨོན་ལམ་དྲག་པོར་བཏབ་ན་སྨོན་ལམ་དྲག་པོ་མཐུ་ཡིས་གཞན་
ལྕམ་བཙལ། རྒྱལ་པོ་གཉན་རིགས་བུ་མོ་གཉན་ལྕམ་དཀར་མོ་འོད་མ་གསལ། རྒྱལ་བུ་གཏན་གྱི་ཁབ་ཏུ་བཙུན་མོར་བཞེས། ཉི་ཤུ་རྩ་ལྔ་ལོ་ཚིགས་སླེབས་ཙ་ན། ཁྱེའུ་
གསུམ་བུ་མོ་གཉིས་ཀྱང་བུའི་སྐལ་པར་སྨིན། ཞིང་ལ་ཟས་ཀྱི་སྐལ་པར་འབྲས་ཁལ་ལྔ་བརྒྱ་བྱུང༌། ལུག་ཁྲི་གནག་སྟོང་རྟ་བརྒྱ་ཟང་ཟིང་ནོར་དུ་འཚོགས། སེམས་ཅན་མི་ཡི་
བུ་ལ་བསོད་ནམས་ཚོགས་ཆེ་བ། རྒྱལ་པོ་རྒྱ་ཡི་རིགས་ཀོང་རྩེ་འཕྲུལ་གྱི་རྒྱལ་པོ་ཡིན། བསམ་པ་ཡིད་བཞིན་དུས་སུ་ཁྲིགས་ཀྱིས་འགྲུབ། དེ་ལ་རྒྱལ་པོ་ཉིད་ཀྱང་ཡིད་དགའ་
སེམས་སྤྲོའོ། །ཡུམ་མུ་ཏྲི་ལ་གསལ་འོད་མས། སྲས་ཀོང་རྩེ་ལ་སྨྲས་པ། རྒྱལ་བུ་ཁྱོད་ནི་བསོད་ནམས་ཚོགས་ཅན་ཅིག ཁ་ནས་ཅི་སྨྲས་སྨོན་ལམ་འགྲུབ་པར་ངེས་སོ། །སྔ་
མའི་སྨོན་ལམ་བཏབ་པ་དེ་ཡང༌། སྨོན་ལམ་བཏབ་པ་རྒྱ་ཆུང་ནས་འདུག །ད་ནི་ཤིན་ཏུ་སྨོན་ལམ་རྒྱ་སྐྱེད་དགོས། བུ་དང་ནོར་ལ་ཆོག་ཤེས་ག་ན་ཡོད། བུ་ཚ་བརྒྱ་སྟོང་

ཙམ་དུ་སྨོན་ལམ་གཏབ། ནོར་གྱི་ལོངས་སྤྱོད་ཡུལ་ཁམས་ཁེངས་པར་གདབ། རིན་ཆེན་སྣ་ལྔས་དཀོར་མཛོད་ཁེངས་པར་གདབ། བྲན་དང་གཡོག་འཁོར་འབུམ་
ཕྲག་མང་པོར་གདབ། བཙུན་མོ་མཛེས་ལྡན་ཡིད་དང་འཐད་དགུར་གདབ། རྒྱལ་བུ་ལགས། དེ་ལྟར་སྐྱེད་ལ་སྨོན་ལམ་ཡང་གདབ་འཚལ། དེ་སྐད་ཅེས་ཡུམ་གྱིས་སྲས་ལ་ཡང་
སྨྲས་སོ། །སྲས་ཀྱིས་སྨྲས་པ། སྤྱིར་ཡང་ཁམས་གསུམ་སེམས་ཅན་ཆགས་པར་འཁོར། དེའི་ནང་ནས་འདོད་པའི་སྡུག་བསྔལ་ཤིན་ཏུ་ཆེ། དེའི་ནང་ནས་བུད་མེད་འདོད་པའི་གཞི་ཡིན་
ཏེ། འདོད་པས་ཐར་པ་ཐོབ་མི་སྲིད། ཆགས་པས་ཁམས་གསུམ་འཁོར་བའི་རྒྱུ། མའི་ངག་ཡིན་ཀྱང་གོལ་བས་བཅག བདག་རང་ཉིད་ཀྱང་སྒྱུ་མ་ཤ་ཁྲག་ལུས། སྒྱུ་མ་ཡེངས་
ལ་ཞིག་ནས་ཤ་ཁྲག་རྡུལ་ལ་ལུས། སེམས་ཉིད་ལས་ཀྱིས་གཅིག་པུར་འགྲོ་བ་ལ། སྒྱུ་མའི་ནོར་ལ་དད་སྐྱེད་དོན་དུ་ཅི་ཞིག་བགྱིད། །སྔ་མའི་སྨོན་ལམ་ཉིད་ཀྱང་གོལ་ན་ད་ལྟ་
ཤིན་ཏུ་འགྱོད། ཁྱིམ་ཐབ་དུག་གི་འདམ་རྫབ་ལགས། བུ་ཚ་ཐར་པའི་གདོས་ཐག་ལགས། ཟང་ཟིང་དམྱལ་བའི་ས་བོན་ལགས། ཉེ་གནས་བདུད་ཀྱི་མྱ་ངན་ལགས།

ཆོག་ཤེས་དམ་པའི་ཚད་ཅིག་མ་ཟིན་ན། འཇིག་རྟེན་གསེར་དུ་སོང་ཡང་ངོམས་དུས་ག་ན་ཡོད། འཇིག་རྟེན་འདི་རུ་བཏགས་ཆགས་འདི་ཡིས་འཚལ། སླད་མའི་རྒྱགས་གཅིག་བཙལ་
ཐབས་བསམ་པ་འགྱེད། སྲས་ཀྱིས་ཡུམ་ལ་ཕྱིར་ལན་དེ་སྐད་ཅེས་བཏབ་བོ། །ཡུམ་ལ་སོགས་ཏེ་འཁོར་མང་པོ་ཡང་གདམས་ངག་དེ་ལ་ཤིན་ཏུ་སྤྲོ་བ་སྐྱེས། དེ་ནས་མི་ལ་བསོད་
ནམས་ཆེ་བ་ཡི། ཀོང་རྩེ་འཕྲུལ་གྱི་རྒྱལ་པོ་ཡིས། བསམ་པ་བཟང་པོས་བསམས་པ་ལ། བདག་ཡུལ་ཁྱད་པར་དུ་འཕགས་པ་ལྷོའི་འཛམ་གླིང་སོགས་ཀར་ནི་སྐྱེས། སྐྱེས་
པ་རྣམས་ལས་ཁུངས་བཙུན་ཞིང་། མཆོག་གཙང་མའི་མི་ལུས་རིན་པོ་ཆེ་ནི་ཐོབ། དེའི་ནང་ནས་ཀྱང་རིགས་ཆེ་ཞིང་བཙུན་པ། དབང་སྒྱུར་གྱི་རྒྱལ་པོ་ཆེན་པོར་སྨིན། འཇིག་
རྟེན་སྒྱུ་མའི་བདག་ཆགས་འདི་ལ་ཡང༌། ལོ་ནི་ཉི་ཤུ་རྩ་ལྔ་ལ་བུ་ཁྱེའུ་གསུམ་བུ་མོ་གཉིས། འབྲས་ཁལ་ལྔ་བརྒྱའི་ཁྲི་དཀར་སྟོང་གནག་རྒྱ་དམར། བསམ་པ་ཡིད་
བཞིན་འགྲུབ། ད་ནི་བདག་སེམས་ཅན་གྱི་བུ་ཡིན་པས། འཇིག་རྟེན་འདིར་མི་རྟག་པར་ངེས། འདིར་ཅི་ཡོད་ཅི་བྱས་ཀྱང༌། སང་ནངས་བོར་ནས་འཆི་བས། ཤི་བའི་

ཡུལ་ཏུ་རྒྱགས་ཅིག་མ་བཏགས་ན། འཇིག་རྟེན་འདི་ལ་ཅི་ཡོད་ཕན་པ་མེད་པར་དྲན་ནས། འཆི་རྒྱགས་ཀྱི་དགེ་རྩ་བྱ་ན། མི་དང་མི་མཉམ་པར་ཁྱད་
པར་ཡོད་པ་ཅིག་བྱ་བར་བསམས་ནས། ལག་པའི་ཀོར་རྩེའི་ཡིག་འབྲུ་བལྟས་ནས་གཙུག་ལག་རྩིས་པས། རང་གི་བསོད་ནམས་ཀྱིས་དགེ་བ་ཅི་བྱ་ཡང་འགྲུབ་པར་མཐོང་ངོ་། །
བསོད་ནམས་ཆེ་བས་ཅི་བྱ་བར་འགྲུབ། རྟིང་ལ་སེམས་ཅན་གཞན་དང་མི་མཉམ་ཁྱད་པར་གཞུག་པའི་ཕྱིར། མུ་ཁྱུད་རྒྱ་མཚོའི་གླིང་ལ་གསས་ཁང་ཆེན་པོ་ཅིག དགེ་
བའི་རྩ་བར་བཞེངས་པར་སེམས་དང་མནའ་མཐོ་བཅད། མིས་ནི་མཁར་ལེན་མི་བཏུབ་རྒྱ་མཚོ་ནང་དུ་འཆི། ལག་པའི་ཀོང་རྩེ་ཡིག་འབྲུ་ཡང་རྩིས་ན། སྲིན་པོ་བརྒྱ་
དང་སྔོན་གྱི་ལས་མཐུན་པས། མནའ་མཐོ་བཅད་ནས་བརྩིགས་པས་འགྲུབ་པར་ཤེས། དེ་ནས་ཀོང་རྩེ་འཕྲུལ་གྱི་རྒྱལ་པོ་ཡང་མུ་ཧ་ལ་མུན་པའི་གླིང་ལ། སྲིན་པོ་འསྒྲུབ་
ཏུ་ཕྱིན་ནོ། །ལུས་དཀྱིལ་མོ་དཀྲུང་བཅས། ཕྱག་རྒྱ་གཡོན་པ་སྙིང་ཁར་བཅད། གཡས་པའི་སོར་མོ་ལྔ་ཀའི་རྩེ་མོ་ལྕགས་ཀྱུ་བཞིན་དུ་བཀུག །སྲིན་པོ་དབང་དུ་སྡུད་

པའི་སྙིང་པོ་འདི་སྐད་བཟླས་ཏེ། །ཡ་ཤི་བི་ཤི་ཀ་མ་ལ་ཀ་ལ་ཀུ་ལ། ཁ་ལ་ཁུ་ལ། ཁྲུག་ཁྲུག་ཡག་ཤ་རྦད་རྦུད་ཐིས་སོད་རག་བྱོ་ཐུན་ཕོབ་ཡར་མ་སད། དེ་སྐད་ཅེས་
བརྒྱ་རྩ་བརྒྱད་བཟླས་པས། སྲིན་གྱི་རྒྱལ་པོ་ཧ་འདའ་ལ་ནག་པོ་ཞེས་བྱ་བ། ཁྲོ་ཆུའི་གཟུགས་ལ་ཆུ་ཞེང་གཉིས་ཀར་འདོམ་དགུ་ཡོད་པ། མིག་དགུ་དཔྲལ་བ་ན་བརྩེགས་
མར་ཤར་བ། རལ་པ་སྤྲིན་ནག་ཉིལ་བ་འདྲ་བ། །མཆེ་བ་གངས་རི་རྙིལ་བ་འདྲ་བ། ལག་པ་དགུ་ན་སྤུ་གྲི་ཀ་མ་སྨད་དགུ་ཐོག་པ། རྐང་པ་དགུ་ན་རྦའི་ཐུན་སྐྱོགས་འཕེན་
པ། ཕག་ནག་པོ་མགོ་དགུ་པ་གཅིག་ལ་ཞོན་པ་མངོན་སུམ་དུ་ཡེ་རེ་བྱུང་ངོ་། །དེའི་ཁ་ནས་ང་གནས་སུ་འདུག་ཏུ་མི་སྟེར་བར་སྲོག་གི་རྩ་བ་ནས་འདྲེན་པ། ཁྱོད་ལ་ཅི་བྱེད་
ཅི་བྱུང་། ངས་ཉེས་ཅི་བྱས་ཟེར་ནས། ཤིན་ཏུ་མི་སྡུག་པའི་ཁྲོས་ཚུལ་བསྟན་ནས་ཐོག་ཏུ་བྱུང་ངོ༌། །དེ་ལ་རྒྱ་ཀོང་རྩེ་འཕྲུལ་གྱི་རྒྱལ་པོ་ཡང༌། །སྐྱི་བུང་གིས་སོང་ནས་ཤིན་ཏུ་ཡང་འཇིགས་པའི་སེམས་སྐྱེས་སོ། །བསོད་ནམས་
ཀྱི་ལྷ་ལ་བསྭོ་ཞེས་བཏབ་ནས། སྡོམ་བྱེད་ཀྱི་ཕྱག་རྒྱ་ཞེས་བྱ་བ། གཡས་པ་ཡང་ཁུ་ཚུར་བཅངས་ནས། གཡོན་པ་སྙིང་ཁར་བཅངས་པའི་སྟེང་དུ་བཞག་ནས། སྲིན་པོ་དབང་དུ་

སྡུད་ཅིང་འཆིང་བྱེད་ཀྱི་སྙིང་པོ་བཟླས་ཏེ། ཨ་ཏི་སྟ་སྲ་ལ་ཡ་སུ་ཕུ་རུ་དེ་ཤ་ལ་མ་བགས་ལ། གྱུ་སུར་ཏྲི་ནི་སུ་རུ་ཧབ་ཏེ་དྲང་པར་ཞིལ་ཐུམ་རི་ལི་ལི། དེ་སྐད་ཅེས་
ལན་གསུམ་བཟླས་པས། ཕྱག་རྒྱའི་སྟོབས་དང་སྔགས་ཀྱི་མཐུས། སྲིན་པོས་བལྟས་པས་ད་ཅི་ལྟ་བུའི་ཀོང་རྩེ་མ་ཡིན་ཏེ། འཕྲག་པ་གཡས་ན་གསེར་གྱི་སྟག་བརྒྱ་མཆོང༌། 
ཕྲག་པ་གཡོན་ན་དུང་གི་སེང་བརྒྱ་མཆོང༌། སྤྱི་བོའི་གཙུག་ན་ལྕགས་ཀྱི་ཁྱུང་བརྒྱ་འཛུམས། འཇིགས་པའི་སྐྱེས་པ་བརྒྱ་ཡིས་ཕྱོགས་བཞིར་བསྐོར་ནས་བྱུང་བར་མཐོང༌། སྲིན་
པོ་ཤིན་ཏུ་འཇིགས་ནས་བྲོས་ཀྱང་མ་ནུས་རེང་གིས་རེངས། །སྲིན་པོ་དབང་དུ་འདུས་ནས། ཀོང་རྩེ་འཕྲུལ་གྱི་རྒྱལ་པོ་ལ་གཅམ་བུའི་ཚིག་བཤད་བསྡེབས་ནས་སྨྲས་པའི་མདོ། །
སྔ་མ་མ་མཐོང་བའི་སྐྱེས་མཆོག་ཁྱད་པར་ཅན། ཐུན་མོང་མ་ཡིན་པའི་སྐུ་ནི་ཤིན་ཏུ་བརྗིད། གདུག་པའི་སེམས་ཅན་སུམ་བརྒྱའི་རྒྱན་གྱིས་བརྒྱན། འཇིགས་པའི་སྐྱེས་པ་བརྒྱ་
ཡིས་ཕྱོགས་བཞིར་བསྐོར། རིན་ཆེན་སྲོག་དང་ངན་བུ་མ་ཕྲལ་ན། ཕྱི་མ་ཅི་གསུང་ཁྱོད་ཀྱི་བཀའ་མི་གཅོག སྲིན་གྱི་རྒྱལ་པོས་དེ་སྐད་ཅེས་གསོལ་ཏོ། །དེ་ལ་ཀོང་རྩེས་

ལན་སྨྲས་པ། བདག་ཀྱང་འཇིག་རྟེན་མི་ཡི་ལོངས་སྤྱོད་བསམ་པ་གྲུབ། སྒྱུ་མའི་རང་བཞིན་ཡིན་པས་འདི་ནས་མི་རྟག་འཆི། ཤི་བའི་རྒྱགས་ཅིག་འདི་ལ་བཏབ་དགོངས་ནས། 
གཞན་དང་ཁྱད་པར་ཡོད་པའི་དགེ་བ་ཞིག རྒྱ་མཚོའི་གླིང་ལ་གསས་ཁང་ཞིག་བཞེངས་པས། མི་ཡིས་མཁར་ལེན་བྱ་རུ་མི་རྒྱ་མཚོའི་ནང་དུ་འཆི། འཇིག་རྟེན་ཁམས་ན་རྩལ་
དང་རྫུ་འཕྲུལ་སྲིན་གྱི་རྒྱལ་པོ་ཁྱེད་ཆེ་བས། ང་ཡི་དགེ་སྡོངས་མཁར་ལེན་ཁྱོད་ཀྱིས་གྱིས། རིན་ཆེན་སྲོག་དང་མི་འབྲལ་པ་བར་བཅད། དེ་སྐད་ཅེས་ཀོང་རྩེས་སྨྲས་པས། དེ་ལ་ཡང་
སྲིན་གྱི་བུས་ཕྱིར་སྨྲས་པ། རྫུ་འཕྲུལ་རྩལ་དང་ལྡན་པ་བདག་གི་སྲིན་ཕྲུག་བརྒྱ། སྐྱེས་བུ་དད་པ་སྐྱེས་པ་ཁྱོད་ཀྱི་མཁར་ལེན་བྱེད་དུ་གཏང༌། རྩལ་གྱིས་རི་ཐེག་བྲག་ཁེམས་
གངས་འདྲིལ་མཚོ་ཡང་སྐེམས། ཟླ་བ་གསུམ་ན་མཁར་ལེན་ཅི་འདོད་འགྲུབ་སྟེ་འོང༌། ཁ་དོག་ཆ་བྱེད་ཉིད་བཞིན་སྤྲུལ་ལ་གཏང༌། ཀོང་རྩེ་ཉིད་བཞིན་ཆ་བྱད་མ་སྤྲུལ་ན། 
སྲིན་གྱི་བུ་དང་མི་འགྲོགས་ཉམས་མི་དགའ། དམ་ལས་མི་འཁྱོགས་སྲིན་གྱི་མནའ་ནི། ག་ཏ་སྤ་ར་ནན། དེར་ཀོང་རྩེས་ཀྱང་སྡོམ་བྱེད་ཀྱི་ཕྱག་རྒྱ་བཀྲོལ་བས། སྲིན་པོས་

ཀྱང་འགྲོ་ཤེས་ནས་སོང་ངོ༌། །སྐད་ཅིག་མ་བཅོ་ལྔའི་ཡུན་འཁོར་ཙམ་ན། སྲིན་གྱིས་མནའ་མ་ཟོས་པར་ཀོང་རྩེ་ཉིད་ཁོ་ན་འདྲ་བ་བརྒྱ་ཐམ་པ་འོངས་སོ། །དེ་
རྣམས་ཀྱིས་ཀོང་རྩེ་ལ་ཕྱག་བྱས་ནས། ཆད་སྐྱར་བ་ང་སྲིན་གྱི་བུ་བྱ་བ་ནི་ཡ་ང་ཞིང་རུ་འཐུར་རོ། །ཁྱོད་མིའི་བུ་བྱ་བ་ནི་དར་དྲག་ཅིང་སྐྱོ་སྐྱེན་ནོ། །ལས་དགེ་བ་བྱ་བ་ནི་སྤྱད་དཀའ་ཞིང་
གནུར་ལྕིའོ། །གསས་ཁང་གཉན་པོ་འདི་རྩིགས་ཀྱི་བར་དུ། སུ་ལ་ཡང་གཏམ་ཤོར་བར་མི་འོང་ངོ་། །ཟེར་ནས་སྲིན་གྱིས་རྩིགས་བཟུང་ངོ་། །མིས་ཀྱང་ཁས་བླངས་ནས། སྲིན་པོ་བརྒྱ་
དང་འགྲོགས་ནས། ནམ་ཕྱེད་མཚོའི་དཀྱིལ་དུ་ཕྱིན། མིས་སྲིན་ལ་མཁར་ལེན་བསྐོས་བཏབ་ནས། བོན་ཉིད་མི་འབྱེད་མཉམ་པའི་དོན་ཆེད་དུ། ཕྱི་བསྐོར་དཔག་ཚད་ལྔ་བརྒྱ་
ཡོད་པའི་ཟླུམ་པོ་གཅིག་ཏུ་བསྐོར། ཞེང་དུ་དཔག་ཚད་བརྒྱ་དང་ཉི་ཤུ་རྩ་ལྔའོ། རྔམས་སུ་རྒྱ་མཚོའི་རྔམས་ལ་རགས། མཚོ་ཁར་ཕྱིན་ནས་དཔག་ཚད་གཅིག་འཕགས་པའི་
སྟེང་དུ། ཐིག་མཁན་གཤེན་ཞིག་སྤྱན་དྲངས་ཐིག་བཏབ་ལ། མ་ནོར་བ་རུ་གསས་ཁང་སྡོད་ཅིག་བཞེངས། དེ་ལྟར་ཀོང་རྩེས་མཁར་ལན་ཁོག་བསྐོས་བཏབ་བོ། །དེར་སྲིན་

ལ་ཟས་སུ་རྒྱ་མཚོའི་ཁ་ཞག་བྱིན། སྲིན་གྱིས་ན་བུན་མུན་པ་མཚོ་ལ་གཏིབས་ནས། མཁར་ལེན་སུས་ཀྱང་མི་མཐོང་བ་རུ་བྱས། རྫུ་འཕྲུལ་གྱིས་ནི་རི་ཁུར་བྲག་བཀམ་
ནས། རྒྱ་མཚོའི་གཏིང་ནས་རྩལ་གྱིས་རྨང་བཏིང་ནས། ཚད་དང་ལྡན་པར་ཟླུམ་པོར་མ་ཤར་བརྩིགས། སྲིན་པོས་རྒྱ་མཚོའི་གཏིང་ནས་མཁར་ལེན་རྨང་འདིངས་བའི་བར་དུ་ཀོང་རྩེས་
བསམ་པ་བཏང་བས། འཇིག་རྟེན་ཁམས་ན་གཉན་པ་ཕ་དང་མ་ཡིན་པས། དེང་སང་ང་སྟོར་ནས་ནས་ཞག་གསུམ་ལོན་པ་ཡང་བློ་མི་བདེ་ངེས། ཕ་མ་གཉིས་དང་ཟླ་བ་གསུམ་དུ་མ་འཕྲད་
ན། སེམས་ལ་མྱ་ངན་གྱིས་གདུང་ཏེ་མཆི། སྲིན་པོས་དམ་ཕོག་ཀྱང་འདི་ལ་གཏམ་ཚིག་གཅིག་གིས་བརྡའ་མ་སྤྲད་ན། དགེ་བ་བས་ཀྱང་སྡིག་པ་ཆེ་བར་བསམས་ནས། 
ཕ་མ་དང་ཡུད་ཀྱིས་འཕྲད་ནས། གཏམ་ཀོང་རྩེས་གསོལ་པ། ཡབ་ཡུམ་ལགས། བདག་ཀྱང་ཐོབ་པར་དཀའ་བའི་མི་ལུས་རིན་པོ་ཆེ་ནི་ཐོབ། དེའི་ནང་ནས་ཀྱང་ཁུངས་བཙུན་པའི་
རྒྱལ་རིགས་སུ་ནི་སྐྱེས། སྤྱད་པ་བས་སྒྲ་ཐོས་པར་ཡང་དཀའ་བའི་འཕྲུལ་ངག་བདེན་པའི་བོན་ནི་སྤྱོད། དབང་པོ་ལྔ་ལ་སྐྱོན་ནི་མ་ཞུགས་ཅིང་། ལོངས་སྤྱོད་ཀྱི་བསམ་པ་ནི་

འགྲུབ། སེམས་ཅན་སྒྱུ་མ་ཡིན་པས་འཆི་བར་ངེས། འཆི་རྒྱགས་དགེ་རྩ་གཞན་དང་ཁྱད་པར་ཡོད་པ་ཅིག རྒྱ་མཚོའི་གླིང་ལ་གསས་ཁང་ཆེན་པོ་ཞིག 
སྲིན་པོ་བརྒྱ་དང་མནའ་མཐོ་བཅད་ནས་རྩིག །ཟླ་བ་གསུམ་ན་མཐའ་རུ་ཕྱིན་ཏེ་འོང༌། གསང་བར་སྲིན་གྱིས་རྩིག་བཟུང་དམ་ཀྱང་ཕོག །ཡབ་ཡུམ་ཐུགས་བདེར་བཞུགས་
པའི་ཕྱིར་ན། གསང་ཚིག་ཞུ་པའོ། །གསང་ཚིག་འདི་ནི་གཞན་ལ་འཕྱན་དུ་ཤོར་དུ་མི་རུང་། །དེ་སྐད་ཅེས་ཡབ་ཡུམ་བློ་བསྲོས་ནས། ལ་འུར་ཡུད་ཀྱིས་རྒྱ་མཚོའི་འགྲམ་དུ་
ལོག་གོ། །དེར་སྲིན་གྱི་མཁར་ལེན་པ་ཡིས། དགུང་ཞག་བཅོ་ལྔའི་བར་དུ་གསས་ཁང་གཞི་མ་ཐོན། རྒྱ་མཚོའི་ཕྱོགས་བཞིར་ལམ་ཐིག་བཏབ་ཞག་ལྔ་རྩིགས། ཀོང་
རྩེ་ཤིན་ཏུ་དགའ་ནས་ལམ་ཞུགས་མཚོ་དཀྱིལ་ཕྱིན། དཔག་ཚད་ཆུ་ཞེང་གཞལ་བས་ཁྲིགས་ཀྱིས་སོང༌། ཤིན་ཏུ་སྤྲོ་བ་སྐྱེས་ནས་སྲིན་ལ་བསྟོད་པ་སྨྲས། འཇིག་རྟེན་ཁམས་
ན་སེམས་ཅན་གྲངས་མང་ཡང༌། བསོད་ནམས་ཅན་ནི་ཀོང་རྩེ་བདག་རང་ཡིན། རྫུ་འཕྲུལ་རྩལ་དང་ལྡན་པའི་སྲིན་པོ་ཁྱོད་རྣམས་ཀྱང༌། བདག་གི་ལས་ཀྱིས་བསོད་ནམས་

རྐྱེན་དུ་དུས་འདིར་འཕྲད། རྫུ་འཕྲུལ་རྩལ་ལྡན་སེམས་ཅན་ཁྱད་པར་ཅན། ཆད་བགོས་གཞུང་བརྩན་སྐྱེས་མཆོག་དྲན་རྐན་ཅན། དུས་ལ་བརྩོན་ཐེབས་བློ་མྱུར་བཟོ་བོའི་ཕུལ། 
ཅི་སྨྲས་ངག་ཉན་ཡོན་ཏན་བདག་གི་ཐུགས་དམ་བསྐངས། ད་ཡང་བདག་གིས་དབུས་ནས་སྐོས་བཏབ་ཀྱིས། ཁྱེད་བརྒྱ་མཚམས་བཞིར་ཆོད་ལ་ཕྱོགས་བཞི་ནས། དྲག་པོ་རྩལ་
གྱིས་ཐང་བཅད་ལས་ལ་རེམས། གཞི་རྨིང་འཕང་དུ་དཔག་ཚད་བརྒྱ་སྟོང་དགོས། དེ་སྐད་ཅེས་བསྐོས་ནས་གཞི་མ་འཕང་དུ་བསྟོད་ཅིང་ཕྱོགས་བཞི་ནས་ནས་བྱེད་དོ། །དེའི་དུས་དེའི་ཚེ་ན། 
ཡུལ་ན་ཞག་གཅིག་གཉིས་ལ། ཀོང་རྩེ་སྟོར་ནས་མེད། ཟླ་རོགས་དང་འཁོར་རྣམས་ཀྱིས་རྨང་བཏིང་ཞིང་བཙལ་བས་ཀྱང༌། རྙེད་པ་བས་མི་གཅིག་གི་མཐོང་བ་ཡང་མེད་དོ། །ཀུན་
ཏུ་ཀོང་རྩེ་འཕྲུལ་གྱི་རྒྱལ་པོ་བརླག་པར་ཡང་གྲགས། ཐམས་ཅད་དེ་ལ་མྱ་ངན་ཤིན་ཏུ་ཆེ། དུས་དེར་གཞན་ལྕམ་དཀར་མོ་འོད་མ་གསལ་གྱིས། གྱོས་རྒྱུག་ལ་འཕྲིག་པའི་སེམས་སྐྱེས་ནས་
སྨྲས་པ། བདག་གི་ཟླ་རོགས་ཀོང་རྩེ་འཕྲུལ་གྱི་རྒྱལ་པོ་དེ། རྒྱལ་སྲིད་རིན་པོ་ཆེ་ཡི་ཁ་ཡོ་སྙམ་པ་དང༌། སྟོང་ཁམས་ཕྱོགས་བཞིའི་རེ་བ་སྐོང་བ་དང་། །དར་ཅིག་ཡེངས་པའི་

ལོང་ཡང་མ་མཆིས་ན། ཤི་བར་ངེས་ན་རོ་ཡང་སྟོར་ཏེ་སོང༌། ཀུན་ཏུ་བཙལ་བས་མཐོང་བའི་མི་གཅིག་མེད། བདུད་ཀྱིས་བརྐུས་སམ་སྲིན་གྱིས་ཟོས་པར་དཔྱད། སྟོང་
ཁམས་ཀུན་ཀྱང་བཀྲག་ཤོར་མྱ་ངན་བདོ། ཡབ་ཡུམ་འགྲོངས་པ་ཙམ་དུ་རིགས་ལགས་ན། ཞལ་ལ་བཤུམ་ཤིང་ཨ་ཅང་མ་རྟབས་པ། ཅིས་ཀྱང་སྲས་ཀྱི་གསང་ཚིག་མངའ་མངའ་
འདྲ། གསང་ཚིག་བདག་ལ་གཉན་ཀྱང་ཤུལ་ཅིག་མ་སྨྲས་ན། བུ་སྤུན་གསུམ་ནི་ཀེ་ལེ་མི་ཤ་ཅན་ལ་འཚོང་ངོ་། །བུ་མོ་སྤུན་གཉིས་ནི་རྒྱལ་མོ་སྨད་འཚོང་མའི་ཡུལ་དུ་སྤྱུག་
གོ། །བདག་རང་ནི་དར་གྱི་ཐག་པ་ལ་འགགས་ནས་ཤི་བ་མ་ཡིན་རེ། གཉན་ལྕམ་གྱིས་མནའ་བསྐྱལ། དེ་ལ་གྱོས་པོས་སྨྲས་པ། ཀོང་རྩེ་འཕྲུལ་གྱི་རྒྱལ་པོ་ད་ཡང་
བརླག་པར་ངེས། ཕ་མ་རྒན་རྒོན་རྒས་ནས་བྱིས་པའི་བློ། དེ་ལ་གསང་ཚིག་ཡོད་ཀྱང་སྨྲ་རུ་ག་ན་འདོད། མིང་སྲིང་ལྔ་ཡིས་འབྲེལ་པའི་ཟླ་རོགས་ལ། གསང་ཚིག་ཡོད་ན་འཇོག་
ཕྱོགས་བུ་མོ་དང་རང་ཉིད་ཡིན་མོད། ད་རུང་མ་རླག་འོང་གི་ཆ་ཡང་མེད་ཀྱིས་སུ། མྱ་ངན་མ་བྱེད་འབད་དེ་སེམས་རྩལ་བསྐྱེད། ངེས་པར་ད་རུང་ཟླ་འགའ་མ་བརྟགས་པར་ཡང་གླེང་

དུ་མི་རུང་ངོ༌། །རྒྱུག་མོ་འཇིགས་ཤ་ཁྱེར་ནས་གསངས་ནས་ཕག་ཏུ་མནའ་མ་ལ་སྨྲས་པ། བུ་མོ་ཁྱོད་དེ་སྐད་མ་ཟེར་དེ་ཚུག་མ་བྱེད་ཅིག གསང་བའི་ཚིག་གསུམ་ང་ལ་སྨྲ་རྒྱུ་
ཡོད། རྒྱ་ཀོང་རྩེ་འཕྲུལ་གྱི་རྒྱལ་པོ་ཡིས། ལོ་ཉི་ཤུ་རྩ་ལྔ་ལ་སྨོན་ལམ་བཏབ་པ་བསམ་པ་ཡིད་བཞིན་དུ་འགྲུབ། འགྲུབ་པའི་རྟིང་ལ་བསམས་པ་སྒྱུ་མ་ཡིན་པས་འཇིགས་ལ་སེམས་
ཅན་ཡིན་པས་འཆི། འཆི་བའི་རྒྱགས་སུ་གསས་ཁང་ཆེན་པོ་ཞིག སྲིན་པོ་བརྒྱ་དང་མནའ་མཐོ་བཅད་ནས་སུ། ད་ལྟ་མུ་ཁྱུད་བདལ་བའི་མཚོའི་ནང་ནས་རྩིགས། ཟླ་
བ་གསུམ་ནས་ཡོངས་ནས་སེམས་ཅན་ཐམས་ཅད་འབོད། དེའི་གོང་དུ་ཤིན་ཏུ་གསང་བར་འབྱུང༌། རྒྱུག་མོས་སྙིང་གཏན་དེ་སྐད་ཅེས་སྨྲས་པས། མནའ་མ་ཡང་ཤིན་ཏུ་ངོ་ཕྱིར་ལ་
གནག་གོ། །དོ་མོད་ཀོང་རྩེའི་བཙུན་མོས་བསམས་པ། ང་དང་ཀོང་རྩེ་བསོད་ནམས་ལས་ཀྱིས་འཕྲད། །ཤི་ན་སྨོན་ལམ་བཏབ་ཏུ་རེ། གསོན་ན་གྲོས་སྐལ་སྟེར་དུ་རེ། །བུ་ཚ་མིང་
སྲིང་ལྔ་ཡིས་འབྲེལ། །བརྩེ་ཞིང་གདུངས་བས་འགྲོགས་སུ་རེ་ན། ཤི་བའི་རྒྱགས་སུ་གསས་ཁང་ཆེན་པོ་ཙམ། རྒྱ་མཚོའི་གླིང་ལ་སྲིན་པོ་བརྒྱ་དང་རྩིག ང་ལ་གྲོས་ཀྱི་ཚིག་

གཅིག་མི་གནས་པ། ཆད་བཅད་འདི་ལ་ཟ་མ་སྙིང་རེ་ན། སེམས་ནས་ཤིན་ཏུ་ཡང་ཉོན་མོངས་པ་སྐྱེས་སོ། །ད་ཀོང་རྩེས་ཆད་བཅད་ཀྱང༌། ངེད་ཀྱང་ལས་ཀྱིས་འབྲལ་དུ་
མི་བཏུབ་པས། གསས་ཁང་སློང་ནས་སྟོང་ཁམས་སོག་ཙམ་ན། ངེད་གཉིས་ལས་ཀྱིས་འཕྲད་ནས་སོ་ནམ་ཟླ་ཡིན་ན། ཀོང་རྩེ་གཅིག་པུས་ལྐོག་ཏུ་རྩིགས་པ་འདི། བདག་ཀྱང་མ་
སྐྱེས་པ་དང་འདྲ་བ་ཡིན། ལུས་ཀྱི་ཟླ་རོགས་བྱ་བ་སེམས་ཀྱི་འགྲན་ཟླར་སྐོས། ད་ཟ་མ་གཅིག་བྱས་ལ་གསས་ཁང་བརྩིགས་རོགས་བྱ་སེམས་པའི་བསམ་པ་ཤིན་ཏུ་ཉོན་མོངས་པའི་
དབང་གིས་སྐྱེས་སོ། །དེ་ནས་བཙུན་མོ་དེས་མར་ཉིང་ནས་ཉིང་དུ་བཞུས་པའི་ཡང་ཞུས་དང༌། ཕྱེ་ཉིང་ནས་ཉིང་དུ་བཏགས་པའི་ཡང་སྙིང་དང༌། ཆང་ཉིང་ནས་ཉིང་དུ་བསིངས་པའི་ཡང་བཅུད་
དང༌། གསེར་དངུལ་ལ་སོགས་པའི་བྱ་སྐྱོགས་དང༌། མངར་བག་ལ་སོགས་པའི་སྤོས་སྣ་རྣམས། མཛོ་དྲེའུ་མང་པོ་ལ་བཀལ། བྲན་འཁོར་བརྒྱ་ཐམ་པ་གཡོག་ཏུ་ཁྲིད་ནས། 
ཁ་ལྷོ་ཕྱོགས་སུ་བལྟས་ཏེ། མུ་ཁྱུད་བདལ་བའི་རྒྱ་མཚོ་བསྙགས་ནས་ཕྱིན་ནོ། །མཚོ་དེ་ལ་ན་བུན་གྱིས་ཁྲིགས་ཀྱིས་གཡོགས་པས་ཅི་ཡང་བལྟར་མི་མངོན་ནས། མས་བུ་

ཆེ་བ་ལ་སྨྲས་པ། རྒྱ་མཚོ་འདིའི་གླིང་ལ་གསས་ཁང་རྩིག་པར་ངེས། ན་བུན་ཁྲིགས་ཀྱིས་ཆོད་པས་ཅི་ཡང་བལྟར་མི་མངོན། མཚོ་མཐའ་བསྐོར་ཅིང་ལྟོས་དང་ལམ་རྙེད་
མཐོང་ཡང་སྲིད། དེར་མ་ངག་བུ་ཡིས་མཉན་ནས། མཚོ་མཐའ་བསྐོར་དུ་ཕྱིན་པས་མཚོ་ལ་ས་ཡི་ལམ་ཅིག་རྙེད། །ལམ་དེར་ཞུགས་ནས་ཕྱིན་པས་མཚོའི་དཀྱིལ་ཤོད་ན། ཕ་
ཀོང་རྩེ་འཕྲུལ་གྱི་རྒྱལ་པོ་ཁོ་ན་འདྲ་བ་བརྒྱ་རྩ་གཅིག །བརྒྱ་ནི་ཕྱོགས་བཞི་ནས་ཉི་ཤུ་རྩ་ལྔ་རྩ་ལྔར་བཅད་ནས་བྱེད་ཅིང་སྣང༌། གཅིག་གིས་དཀྱིལ་ན་དངུལ་གྱི་འགྱིང་དཀར་ཐོགས་
ནས་སྐོས་བྱེད་ཅིང་སྣང༌། བུས་ཀྱང་དྲུང་དུ་འགྲོ་མ་ཕོད་པར། ཕྱིར་ལོག་ནས་མ་ལ་སྨྲས་པ། བདག་གིས་མཚོ་མཐའ་བསྐོར་བས་མཚོ་ལ་ས་ཡི་ལམ་གཅིག་རྙེད། ལམ་དེར་
ཞུགས་ནས་དཀྱིལ་དུ་ཕྱིན་ཙམ་ན། ཡབ་ཀོང་རྩེ་ཁོ་ན་འདྲ་བ་བརྒྱ་རྩ་གཅིག །ས་ཡི་རི་མོ་ཟླུམ་པོ་ཞིག་ལ། བརྒྱ་ནི་ཕྱོགས་བཞི་ནས་ཉི་ཤུ་རྩ་ལྔ་རྩ་ལྔར་བཅད་ནས། 
ལུས་ཀྱིས་ལས་བྱེད་ཅིང་སྣང་། །གཅིག་ནི་དངུལ་གྱི་འགྱིང་དཀར་ཐོགས་ནས་དབུས་ན་ཁ་ཡིས་སྐོས་འདེབས་ཀྱིན་སྣང༌། བདག་གིས་དྲུང་དུ་ནི་འགྲོ་མ་ཕོད་པར་ཕྱིར་ལོག་ནས་མཆིས།

ཕྱིར་མིག་བལྟས་པས་ཀྱང༌ཕོ་རེང་རེང་། མཁར་ལེན་རྩིག་ཅིང་ཡེངས་པས། མཐོང་བའི་ཚུལ་དུ་ནི་བདག་མི་འདུག་གོ། །ཡུམ་ཅིག་དང་འཁོར་རྣམས་ད་ཇི་ལྟར་ཐུགས་ལ་
དགོངས། དེ་སྐད་ཅེས་བུས་སྨྲས་པས། དེ་ལ་མས་སྨྲས་པ། བསམ་པས་དོན་གྲུབ་བགྲོད་པའི་ཤུལ་ཁུམས་སོ། །མཁར་ལེན་པ་ལ་ཟས་དང་སྐོམ་དྲང་ཞིང་། རང་ཅག་སྨད་འཁོར་རྣམས་
ཀྱང་རྩིག་པའི་རོགས་བྱའོ། །ཁྱོད་ཀྱིས་སྣ་ལ་ལམ་གྱི་ཐིག་དྲོངས་ཤིག །དེ་སྐད་ཅེས་སྨྲས་ནས་བུས་དྲངས་ཏེ་རྒྱ་མཚོའི་གླིང་ལ་ཕྱིན་པས། ཇེ་ཉེ་ཇེ་ཉེ་ལ་རྩིག་སར་ལྷན་གྱིས་ཕྱིན་
པས། མཁར་ལེན་བྱེད་པའི་སྲིན་པོ་བརྒྱ་མཐོང་ནས། དུས་གཅིག་ཅེ་རེ་ལྟ་འཕྲོ་ལ། ལག་པ་ཕྲུག་ཕྲུག་སྤྲུགས་ནས། ལ་ལ་ན་རེ་ཀོང་རྩེ་འཕྲུལ་གྱི་རྒྱལ་པོ་མནའ་
ཟན་པོ་ཐེ་ལེ་ལེ་ཟེར། ལ་ལ་ན་རེ་ཀོང་རྩེ་འཕྲུལ་གྱི་རྒྱལ་པོ་དུག་འཐུང་ཐེ་ལེ་ལེ་ཟེར། ལ་ལ་ན་རེ་ཀོང་རྩེ་འཕྲུལ་གྱི་རྒྱལ་པོ་ཆད་བོར་རོ་ཐེ་ལེ་ལེ་ཟེར་ནས། ཕྱོགས་བཞིར་
ཆུ་ཚུབ་སྐྱ་རེང་གིས་བྲོས་ཏེ་གང་ལྟར་སོང་ཡང་ཆ་མེད་པར་སོང་ནས། ཀོང་རྩེ་གཅིག་པུ་སྐོས་བྱེད་དཀྱིལ་དུ་ལུས་པས། བུ་སྨད་དང་འཁོར་བ་ལ་སྨྲས་པ། དང་ལ་ཟས་ནོར་ལ་བལྟས་

ནས་སྨྲས་པ། ཆགས་པའི་ཟང་ཟིང་མང་པོས་དམྱལ་བའི་ས་བོན་བཏབ། བུ་ཚ་མིང་སྲིང་ལ་བལྟས་ནས་སྨྲས་པ། འཁོར་བའི་རྒྱུ་སྐྱེན་བསམས་ཀྱིན་ཕྱི་ཕྱིར་འགྱོད། ཟླ་རོགས་
ལ་བལྟས་ནས་སྨྲས་པ། དགྲས་འབྲེལ་སྲིན་མོ་ཁྱོད་དང་འཕྲད་པས་ང་རེ་ཕུང༌། གསས་ཁང་གི་འཕྲོ་ལ་བལྟས་ནས་སྨྲས་པ། བསམ་པ་བཟང་པོས་བསྐྱེད་པའི་དགེ་བ་ལམ་དུ་ལུས། སེང་
མཆོངས་གསུམ་བྱས་ནས་སྨྲས་པ། འཆི་བའི་ཡུལ་དུ་ད་ནི་རྒྱགས་མེད་སྟོང་པར་འགྲོ། བྲང་ལག་པ་གཉིས་ཀས་བརྡུང་ནས་སྨྲས་པ། འདུག་ན་ཅི་སྐྱིད་ད་ནི་ཡིད་ཆད་འཁྱམ་དུ་འགྲོ། 
ཟེར་ནས་དཔག་ཚད་དང་རྒྱང་གྲགས་སུ་ཐོས་པའི་ཆོ་ངེ་ཆེན་པོ་གསུམ་ཕྱུངས་ནས། ཁྱིམ་ཁོ་ནར་ལོངས་ཏེ་སོང་ངོ་། །བུ་སྨད་དང་འཁོར་རྣམས་ཀྱང༌གསང་ཁང་རྩིག་པའི་མཁར་ལེན་པ་
ཡང་བྲོས། རྒྱལ་པོས་ཀྱང་རྔན་བགྲངས་ནས་ཁྱིམ་དུ་བཞུད། ཟས་དང་སྐོམ་ཡང་དྲང་བའི་ས་མ་རྙེད། ཤིན་ཏུ་ཡང་ཡི་མུག་ནས་ཕྱིར་ལ་ལོག་གོ། །དེ་རྒྱལ་པོ་ལོག་པ་སྔ་བས་ཡུལ་དུ་ཕྱིན་
ནས། ཡབ་དང་ཡུམ་ལ་ཞེ་ས་རྒྱལ་ཕྱག་ཕུལ། །ཡུལ་ཁམས་དེ་ཡི་མི་རྣམས་འཚོགས་ནས། རྒྱལ་པོ་སྟོར་བ་བྱོན་ནོ་ཟེར་ནས་དགའ། །ཀོང་རྩེས་བར་དེར་ཡབ་ཡུམ་གཉིས་

ལ་སྨྲས་པ། འཇིག་རྟེན་ཁམ་ན་གཉན་པའི་ཡབ་གཅིག་སེམས་ཀྱི་བསྐྱེད་ཤིང་དང༌། འཇིག་རྟེན་ཁམས་ན་གཉན་པའི་ཡུམ་ཅིག་ལུས་ཀྱི་སྒྲོམ་བུ་ལགས། གསང་
བའི་སྙིང་གཏམ་ཡོངས་ལ་གཏམ་དུ་ཤོར་བ་ཨེ་རེ་ཁྲེལ། དེའི་སྐྱོན་དང་གྲིབ་མས་དགེ་བ་ལམ་དུ་ལུས་ནས་མཆིས། འཁོར་བ་རྣམས་ལ་སྨྲས་པ། བདག་ནི་ཡི་ཆད་མཐའ་ལ་ཐུག་པ་ཞིག་
ཏུ་འཁྱམ་དུ་འགྲོ། མི་རྟག་འཆི་བར་ངེས་པས་འཆི་རྒྱགས་དགེ་རྩ་ཐང་བཅད་པས། ཆགས་པའི་དབང་གིས་འཁོར་བ་དང་དུ་བླངས་པས་བར་དུ་བཅད། འཁྱམ་པའི་རོགས་དང་རྐྱེན་ལ་ཁྱོད་
རྣམས་མ་འདུག་ད་འདོང་དགོས། དེ་ལ་ཀོང་རྩེ་ཡབ་ཀྱིས་སླར་སྨྲས་པ། ངས་ཀྱང་སྐྱེ་བ་མི་ལུས་རིན་པོ་ཆེ་འདི་ཐོབ་ནས་སུ། ནོངས་བ་ཆུང༌གསོངས་ཤིག་པ་ནི་མཆུ་ལ་སྨྲས་མྱོང༌། 
ཟློས་ཤིག་པ་ནི་ཁོང་དུ་སྐྱིལ་མ་མྱོང༌། དེ་ལྟ་བུའི་སྐྱོན་ནི་སེམས་ལ་དྲན་པར་མ་བྱས་ན། ཀོང་རྩེ་བུ་རང་ཉིད་ཀྱི་ཤེས་པ་འཁྲུལ་ནས་མ་ནོར་རམ། མས་ནི་གསང་ཚིག་སྨྲས་ནས་
ཤོར་བས། མིག་འཕང་སྨད་ནས་སྐྱེངས་བཞིན་ལོག་གེ་འདུག་གོ། །དུས་དེར་བུ་སྨད་དང་འཁོར་བས་སླེབས་ནས། བཙུན་མོས་ཀོང་རྩེ་ལ་སྨྲས་པ། ཀོང་རྩེ་འཕྲུལ་གྱི་རྒྱལ་པོ་སྙན་

གསོན་འཚལ། བསམ་པ་བཟང་པོས་བསྐྱེད་པའི་དགེ་རྩ་ལམ་དུ་ལུས་པ་ཡང༌། ཁྱེའུ་གསུམ་བུ་མོ་གཉིས་ཀྱི་ཟླ་རོགས་ལ། གྲོས་ཀྱི་ཆས་བཅད་པའི་རྣམ་སྨིན་ཡིན། ལས་ཀྱི་མཚན་
ཉིད་ཟིན་པ་མེད་པ་ལས། ལུས་ཀྱི་མཚན་ཉིད་ཐར་པ་མེད་པར་ལུས། དེ་ལ་ཡི་ཆད་བྱས་ནས་འཁྱམས་པ་ངས་མ་མཐོང་། གྲོས་ལ་གསོན་ན་མ་གཤེགས་བཞུགས་པར་ཞུ། 
དེ་ལ་ཀོང་རྩེས་ལན་སྨྲས་པ། སེམས་ཅན་གཞན་དང་ཁྱད་པར་ཡོད་པའི་དོན་ཆེད་དུ། དགེ་རྩ་གསས་ཁང་ཆེན་པོ་རྒྱ་མཚོའི་གླིང་ལ་བཞེངས། མིས་མི་རྩིགས་པས་སྲིན་བརྒྱ་
བཏུལ་ནས་རྩིགས་པས་གསོངས། ཆས་བཅད་བྱས་པས་སྒྲོས་བཏག་དགེ་རྩ་བར་དུ་བཅད། ཤི་གསང་རོ་ལ་བསྒྲོགས་ཀྱང་བར་དུ་གཅོད་པ་ལ། གྲོས་ཕུགས་ཁྱོད་ལ་བཙལ་ན་
རྨིང་ཡང་མི་ཐིངས་ངེས། ཁྱོད་དང་ང་གཉིས་ད་ནི་སྡེ་དང་རིགས་མི་གཅིག །སྟོང་ཁམས་ཡུལ་མ་ཟད་པས་མི་འདུག་འཁྱམ་དུ་འགྲོ། དེ་ནས་ཀོང་རྩེ་འཕྲུལ་གྱི་རྒྱལ་པོ་དེ་རྒྱ་ཡི་ཤིང་
རྟའི་འཁོར་ལོ་ལ་ཞོན། འཁོར་ཚོགས་མང་པོས་སྐུ་འཁོར་བྱས་ནས་ཆས་སོ། །འཁོར་ལ་ལ་ཡིས་བཀའི་དར་ཕྱར། འཁོར་ལ་ལ་ཡིས་རོལ་མོའི་སྒྲ་བསྒྱུར། འཁོར་ལ་ལ་

ཡིས་རོལ་མོའི་སྦུབས་བསྒྱུར། འཁོར་ལ་ལ་ཡིས་འཁོར་ལོའི་སྣ་དྲངས་ནས་ཡི་ཆད་པས། ཁ་བྱང་ཤར་དུ་བལྟས་ནས་འཁྱམ་དུ་སོང་ངོ་། །ཡུལ་གྱི་ཕར་མཐའ་ལ་རྩར་ཕྱིན་
ཙམ་ན། མས་བལྟས་ནས་སྨྲས་པ། བདག་གི་བུ་འདི་མ་ལ་སྐྱེས་ནས་བཅད་པ་ཆེ། ད་ལྟའི་དུས་འདིར་གང་གི་ཀྱང་གྲོས་མི་ཐེབས། སེམས་ཅན་ཕྲུ་གུ་ཡིན་པས་བློ་འགྱུར་ལྡོག་
འོང༌། འགྱུར་བའི་དུས་དེར་སྐྱིད་པའི་ལོངས་སྤྱོད་ཅི་ཡོད་ཀྱང༌། རྗེ་ཁ་བློན་གྱིས་སྒྱུར་གྱིས་ཡུལ་དུ་ཁྲིད་ལ་ཤོག །དེ་ནས་ཡུལ་དེའི་ལ་ཁར་ཕྱིན་ནས་སྨོན་ལམ་བཏབ་པ། །བདག་གི་སྐྱེས་
ས་ས་གཞི་ཁྱོད། ཡུན་དུ་བཀྲ་ཤིས་བྱིན་ཆེ་ཞིག །བདག་གི་ཡབ་ཡུམ་རྣམ་གཉིས་ཀྱང༌འཁོར་དང་བཀྲ་ཤིས་སྐྱིད་རྟག་ཅིག །བདག་གི་ལན་ཆགས་བུ་སྨད་ཀྱང༌། བདག་ལ་
ལན་ཆགས་ད་མི་འོང༌། དགེ་རྩ་ཁྱད་པར་འཕགས་པའི་གསས་ཁང་བར་དུ་བཅད་པས་ཁེར། རྒྱ་ཀོང་རྩེ་འཕྲུལ་གྱི་རྒྱལ་པོ་ཡང༌། རང་ཡུལ་མིག་གིས་མི་མཐོང་བར། ཡུལ་ལ་
ལྟག་པ་བསྟན་ནས་ལ་དེ་བརྒལ་ནས་འཁྱམ་དུ་སོང་ངོ༌། །སྲས་འདས་ཡབ་ཀྱིས་མ་བཟོད་འཁོར་ལ་སྨྲས་པའི་མདོ། །འཇིག་རྟེན་སྟོངས་སོ་ཀྱི་ཧུད་རེ་སྙིང་ན། ཀོང་རྩེ་འཁྱམས་

ནས་འུ་ཅག་ཡུལ་འཛིན་པ། མི་མེད་ཁྱི་ཡིས་རྒྱལ་སྲིད་ག་ན་ཟིན། ཀུན་ཀྱང་དགའ་དད་ང་ཡང་བུ་ཕྱིར་ཆ། དེ་ལ་ཀོང་རྩེའི་བཙུན་མོས་གསོལ་པ། ཀོང་རྩེ་འཕྲུལ་གྱི་རྒྱལ་པོ་ལགས། 
དགེ་བའི་འཕྲོ་ལུས་སྡིག་སྒྲིབ་སྦྱོང་ཡང་སྲིད། ཡང་ན་གསས་ཁང་འཕྲོ་རྩིག་བཟོ་མཁན་འགུགས་ཀྱིས་ཆ་ཡང་མེད། ཡང་ན་སྲིན་གྱི་མནའ་ཆད་དམེ་བསངས་བྱེད་ཀྱི་ཆ་ཡང་མེད། ཡང་ན་བུ་སྨད་
བདག་ཅག་དྲན་དུ་འཇུག་གི་ཆ་ཡང་མེད། རྒྱལ་བུ་སྲས་ཀྱི་སླད་དུ་རྒྱལ་པོ་ཡབ་མ་གཤེགས། རྒྱལ་པོ་ཆེན་པོ་ཡུལ་དུ་བཞུགས་ལ་རྒྱལ་སྲིད་མཛོད། རྒྱལ་སྲིད་རིན་པོ་ཆེ་འདི་མ་རླག་
དར་བ་ན། དོན་དང་ཆས་ནས་རྒྱལ་བུ་ཡུལ་དུ་ཅིས་ཀྱང་འཁོར་དེ་མཆི། བཙུན་མོས་དེ་སྐད་ཅེས་རྒྱལ་པོ་ཆེན་པོ་ལ་གསོལ་པས། འཁོར་ཐམས་ཅད་ཀྱང་གྲོས་དེ་རིགས་པར་བཅད་ནས།
མྱ་ངན་སངས་ནས་རྒྱལ་པོ་ཆེན་པོ་ལ་འཇུས་ནས་ཡོས་བཤོལ་ལོ། །དེར་བཙུན་མོའི་གྲོས་ལ་བསྡུས་ནས་ཡབ་ཀྱི་ཡུལ་དུ་རྒྱལ་སྲིད་བཙས། དེར་སྲས་ཀོང་རྩེས་ལ་དགུ་བརྒལ། ལུང་
དགུ་ཕོགས །ཆུ་དགུ་བཅད་ཡུལ་དགུ་མཐོང་ནས། ཕ་མཐར་ཕྱིན་ཙམ་ན། ཟངས་རི་ལྕགས་རི་སྤྱི་བོ་འཕྲད་པའི་ལུང་པ་ཞིག་ཏུ་ཕྱིན། ཨ་ཅང་སྐྱི་འཇིགས་ཡར་བལྟས་

མར་བལྟས་ན། ལུང་པ་དེ་ཡི་གདགས་ལ་མི་བརྒྱ་བལྟ། ལུང་པ་སྲིབ་ལ་མི་བརྒྱ་བལྟ། ལུང་པ་དེ་ཡི་མདོ་དྲང་ལམ་པོ་ཆེ་གཅིག་ན། ཁྱེའུ་ཆུང་ང་རོ་ཅན་གསུམ་
ཁུ་སྒྲ་དི་རི་རི་སྣང་ནས། དྲུང་དུ་ཕྱིན་ཙམ་ན། ཁྱེའུ་ཆུང་སྐྱིན་གྱི་རལ་ཀ་ཅན་གསེར་གྱི་རལ་གྲི་ཐོགས་པ་གཅིག ཁྱེའུ་ཆུང་ར་ཡི་སླག་པ་ཅན་ལྕགས་ཀྱི་སོག་ལེ་ཐོགས་པ་
གཅིག ཁྱེའུ་ཆུང་དུག་པ་རྩི་བེར་ཅན་ཤེལ་གྱི་འཕྲེང་བ་བཅུག་པ་གཅིག །དེ་ལྟར་གསུམ་སྣང་བ་ལས། དུག་པོ་རྩི་བེར་ཅན་ཤེལ་གྱི་ཕྲེང་བ་ཅན་དེ། ཕ་ཟད་ན་མིག་ཟིམ་
མེ་བཀྱེད་ནས་སྣང༌། གཉིས་མི་འབོད་དགུ་འབོད་ཅིང་རྔུལ་ནག་ཤ་རེ་རེ་རྒྱན་གཞི་དཀར་ནག་གཉིས་བཏིང་ནས། གསེར་གྱི་ཆོ་ལོ་ལ་གཡུ་ཡི་རི་མོ་ཅན། ཁ་ནས་ཤར་ཤར་འདེབས་
ཤིང་སྣང༌། །དེ་ལ་ཀོང་རྩེ་འཕྲུལ་གྱི་རྒྱལ་པོས་སྨྲས་པ། ཁྱེའུ་ཆུང་རྩི་བེར་ཅན། ཁྱོད་ན་བ་ཅིག་ཡིན་ནམ་ངས་གཏམ་ཞིག་འདྲི་ན། སྨྲ་བའི་ཉམས་ཁམ་འགའ་ཡོད་དམ། ཁྱེའུ་རྩི་
བེར་ཅན་གྱིས་མིག་ཕྱེས་ནས་བལྟས་ཏེ། འགྲོན་པོ་ལ་སྨྲས་པ། །འགྲོན་པོ་སྤྱོད་ལམ་ཁོ་ན་རེ་གཞན་ཅིག་སྣང༌། ནད་ཀྱིས་བཏབ་པའི་མི་བྱ་བ་ཁྲི་ལམ་མདོ་རུ་ཅི་ལ་འོང༌། སྤྱོད་

པ་དེ་འདྲ་ན་དྲན་པའི་སེམས་ཡུལ་དུ་བཞག་ནས། བེམ་པོའི་ལུས་བྱེས་ན་འཁྱམ་པ་ཅི་ཡིན་ཨང༌། ཡང་འགྲོན་པོས་ལན་བཏབ་པ། ཁྱེའུ་ཆུང་ཁྱོད་མི་ན་ན། ཟླ་བོ་གཉིས་
ནི་རྔུལ་ནག་ཤར་རེ་ཆོ་ལོ་འདེབས། ཁྱོད་འདེབས་པ་བས་བལྟ་ཡང་མི་བལྟ་བ་ཅི་ཉེས། ཡང་ཁྱེའུ་ཆུང་གིས་སྨྲས་པ། མ་བཁོལ་གཉེར་ཁ་མ་བྱེད་ཁ་མཆུའི་སྣོན་པ་ཡིན། 
བཅོལ་ཡང་གདོས་ཅན་མ་སྐྱེལ་སེམས་ཕྲལ་འཕྲལ་ལ་འབྱུང་། རྒྱགས་ཀྱང་འཁྲུགས་པ་མ་བྱེད་རིན་ཆེན་སྲོག་དང་འབྲལ། དལ་ཡང་ཆོ་ལོ་མ་རྩེ་མིས་འཕྱ་སོ་ནམ་འཆག 
ཁ་སྨྲས་པས་རོགས་ཀྱི་ཞེ་འགེམས། ལུས་འགུལ་བས་ཁོང་གི་ནད་འཁྲུགས། ལྐུགས་ཤོར་ན་མྱ་ངན་གྱི་མཚོ་རྡོལ། ཆོ་ལོ་རྩེ་བའི་མི་སྤུང་ཡིན་ནམ། ཡང་མགྲོན་པོས་
ལན་བཏབ་པ། ཁྱེའུ་ཆུང་རྩི་བེར་ཅན། དེ་སྐད་བྱ་བའི་ཚིག་དེ་ཁྱོད་ལ་སློབ་པའི་མི་དེ་ཇི་སྐད་བྱ་བ་ཞིག་ཡིན། ཡང་ཁྱེའུ་ཆུང་གིས་སྨྲས་པ། ང་ལས་རིན་པོ་ཆེ་འོད་ཀྱི་དཔེ་ཡི་
གཞི་བཏིང༌། སྙིང་འཕྲུལ་གྱི་བང་མཛོད་ཀྱིས་དོན་གྱི་ཁོག་ཕུབ། །དབང་པོ་ཉི་མའི་ཟེར་གྱིས་བདེན་པའི་ལམ་དྲངས། རིག་པ་གར་སྤྱིན་གྱི་རླན་གྱིས་ཚིག་གིས་འབྲུ་སྦྱར། བློ་

རིག་པའི་ཡེ་ཤེས་དང་ལྡན་པས། ལྕེ་འཕྲུལ་གྱི་ལྡེ་མིག་གིས་ཕྱེ་ཞིང་ནམ་དགོས་དགོས་ཀྱི་དུས་ན་སྤྱོད་པ་ལ། སློབ་དཔོན་གཅིག་ཀྱང་དགོས་སམ། དེ་ལ་
འགྲོན་པོས་ངོ་མཚར་སྐྱེས་ནས། ཤིང་རྟའི་ཁ་ནས་བབས་ཏེ། ཡང་ཁྱེའུ་ཆུང་ལ་ལན་བཏབ་པ། འབྱོར་བའི་ཚིག་དང་ལྡན་པའི་ཁྱེའུ་ཆུང་ཁྱད་པར་ཅན། ཁྱོད་རིགས་ནི་གང་
དུ་གཏོགས་པ་ཞིག་ཡིན། ཕ་དང་མ་ནི་ཇི་སྐད་བྱ་བ་ཞིག་ཡིན། ཁྱོད་དག་རང་གི་མིང་ནི་ཅིར་འདོགས་པ་ཞིག་ཡིན། ཡང་ཁྱེའུ་ཆུང་གིས་སྨྲས་པ། ག་ལའི་འགྲོན་པོ་
ཁྱོད་ཀྱང་རེ་གཅོལ་ཆུང་ཞིག་སྣང༌། ཚོང་ལ་གཏོང་བའི་ཕྱུགས་ལ་བྱ་བ་ལྟར་སྐད། རིགས་བཤེར་ནས་ཅི་བྱ། ཐང་སྟོང་པའི་མིའི་ཕ་དང་མ་དྲིས་ནས་ཁྱོད་ལ་ཆེད་ཅི་བྱུང༌། འགྲོན་པོ་
འཕྲད་དགུ་ལ་མིང་ཅིར་འབོད་པ་ཞིག་ཡིན་བྱ་བ་འཆང་ངམ་ལུགས་ཀྱང་ཅི་ཡོད་ཡང་འགྲོན་པོས་ལན་བཏབ་པ། རིགས་པ་ཅན་གྱི་ཁྱེའུ་ཆུང་ཅིག་སྣང་སྟེ། དྲིས་པའི་ལན་མེད་
གཅིག་པུ་སྨྲ་བ་མི་ལེགས་ན། རང་ཅག་ལས་ཀྱིས་དུས་འདིར་འཕྲད་པ་ལ། མནའ་མཐོ་བཅད་ལ་རོགས་པ་ཞིག་བྱ་ན། ཡང་ཁྱེའུ་ཆུང་གིས་སྨྲས་པ། འགྲོན་པོ་རྒྱང་རིང་

པོའི་མི་རོགས་པོ་བྱེད་ནས་ཕན་ཅི་འོང་དུ་རེ། ཐང་སྟོང་པའི་མི་འཕྲད་མ་ཐག་ཏུ་མནའ་སྐྱལ་བའི་ཆེད་དུ་འུ་བུ་གཉིས་ལ་ཅི་བྱུང༌། སྔོན་བྱས་ལས་ཀྱི་བསོད་ནམས་མི་མཐུན་ན། 
སྟོན་པ་གཅིག་གི་བསྟན་པ་ལ་ཡང་སྨོན་ལམ་མི་ཐེབས་ངེས། འུ་བུ་གཉིས་ལ་སྔ་མའི་སྨོན་ལམ་མཐུ་ཡོད་ན། མནའ་མ་སྐྱལ་ཡང་གཅིག་ལ་གཅིག་གིས་ཕན་ཏེ་འོང༌། 
ཡང་འགྲོན་པོས་ལན་བཏབ་པ། ཤེས་རབ་ཅན་གྱི་ཁྱེའུ་ཆུང་ཞིག་སྣང་སྟེ། ལན་མེད་པར་ཡང་ཡང་ཟློག་པ་མི་ལེགས་ན། རོགས་པོ་ལ་ཁྱོད་མི་དགའ་ན། གཅིག་ལ་ཟན་
འདྲེན་པ་ལ་གཅིག་ཁྲིད་ལ་ཟ་བ་ཙམ་ཞིག་བྱས་ན། ཡང་ཁྱེའུ་ཆུང་གིས་སྨྲས་པ། འགྲོན་པོ་དེ་ཡང་མི་རིགས་པས་མི་བྱེད་དོ། །མ་བོས་པའི་འགྲོན་ཕྱིན་ན། འཕྲལ་དུ་ཡོན་
བདག་དད་པ་ཟློག །མ་སྔོས་པའི་ཟས་ཟོས་ན་ཕུགས་སུ་ཚེ་ཕྱི་མ་ལ་སྒྲིབ་པ་འོང་། སྤྱི་ན་ཡང་ཕྱིར་འཕྲེང་བ་དང་གཞོགས་བསྐྲུན་བྱ་བའི་རིགས་མ་ཡིན་ནོ། །ཡང་འགྲོན་པོས་
ལན་བཏབ་པ། རྟུལ་ཤུགས་ཆེན་པོའི་ཁྱེའུ་ཆུང་ཁྱོད། ལན་མེད་ཁོ་ན་མ་སྨྲ་པར། རང་རེ་གཉིས་ཐ་མ་ཡང་གཅིག་ལ་དགྲ་བྱུང་ན། གཅིག་གིས་ཕྱོགས་སུ་སྡོངས་པ་ཞིག་

བྱ་ན། །ཡང་ཁྱེའུ་ཆུང་གིས་སྨྲས་པ། །སེམས་ཅན་ཐམས་ཅད་ལས་ཀྱི་དབང་གིས་དགྲ་སྐལ་གཉེན་སྐལ་འོང༌། རང་གི་དགྲ་ཡང་རང་གིས་མི་ཐུལ་བར། རོགས་ཀྱི་
དགྲ་ལ་འདུལ་བའི་སྟོབས་བཏང་ན། རྣོ་བའི་མཚོན་ཞིག་ལུས་ལ་ཕོག་ཙམ་ན། །དེ་ཚེ་འགྱོད་པ་བསམ་དུ་མེད་པ་འབྱུང༌། སྲོག་ལ་བབ་ན་འགྱོད་ཚད་ཅི་སྨྲས་དགོས། མཉམ་
པའི་སེམས་ཀྱིས་དགྲ་མེད་ཞི་བར་གྱིས། ཡང་འགྲོན་པོ་ལན་བཏབ་པ། རིག་པ་རྣོ་བའི་ཁྱེའུ་ཆུང་ཁྱོད། །ང་ཡིས་དྲིས་པའི་གཏམ་རྣམས་ལ། གཅིག་ཀྱང་དྲང་པོར་མི་སྨྲ་འམ། 
དྲང་ཚིག་ལེགས་པ་འགའ་སྨྲོས་དང༌། ཡང་ཁྱེའུ་ཆུང་གིས་སྨྲས་པ། གཏན་ཚིགས་ཆུང་བའི་འགྲོན་པོ་ཅིག །དོན་མེད་ཚིག་གི་སྟེན་ལ་དགའ། བཅོལ་མེད་ཚིག་ལ་མ་ཡེངས་
པར། དོན་ཡོད་ཡུལ་དུ་ཆུམ་ལ་སྙོགས། བསྟན་ལ་དགའ་བའི་སེམས་ཅན་གྱིས། ལས་རྣམས་མྱུར་དུ་འགྲུབ་མི་སྲིད། ལེ་ལོའི་དགྲ་ལ་བརྩོན་འགྲུས་གཉེན། བརྩོན་འགྲུས་
བསྐྱེད་ལ་དོན་སར་ཆོས། ཡང་འགྲོན་པོས་ལན་བཏབ་པ། ཁྱེའུ་ཆུང་འབྲེལ་བའི་ཚིག་ལ་མཁས། འབྲེལ་ཚིག་སྙན་ལ་ཆགས་རིན་ཆོག །ཁྱོད་ཀྱིས་དྲང་པོ་མི་སྨྲས་ན། མི་

འགྲོ་ཁྱོད་ཀྱི་དྲུང་དུ་འདུག །ཡང་ཁྱེའུ་ཆུང་གིས་སྨྲས་པ། དཔོན་གསས་བསྟན་པ་ལ་མ་དགའ། དཔོན་གསས་བསྟན་པ་ལ་དགའ་ན། ལུང་གི་བོན་ལ་ཐག་མི་ཆོད། ཆབ་ནག་
བསྟན་པ་ལ་མ་དགའ། ཆབ་ནག་བསྟན་པ་ལ་དགའ་ན། རྒྱུད་ཀྱི་བོན་ཁོག་མི་ཁྲོལ། འཕན་ཡུལ་བསྟན་པ་ལ་མ་དགའ། འཕན་ཡུལ་བསྟན་པ་ལ་དགའ་ན། 
མདོ་ཡི་བོན་རྩིས་མི་ཐེབས། ཆབ་དཀར་བསྟན་པ་ལ་མ་དགའ། ཆབ་དཀར་བསྟན་པ་ལ་དགའ་ན། མན་ངག་གི་བོན་མཐིལ་དུ་མི་ཕེབས། གཙང་མ་མཐོ་ཐོག་སྤྱི་
རྒྱུག་བསྟན་པ་ལ་མ་དགའ། གཙང་མཐོ་ཐོག་སྤྱི་རྒྱུག་བསྟན་པ་ལ་དགའ་ན། སྔགས་པའི་བོན་ཕུན་སུམ་མི་འཚོགས། གཅོལ་བུ་ཆུང་གི་འགྲོན་པོ་ཁྱོད། ངེས་
དོན་བསྟན་པ་མི་གོ་འམ། རིངས་པའི་དོན་སར་ལ་འུར་སོངས། ཡང་འགྲོན་པོས་ལན་བཏབ་པ། ངེས་དོན་འདི་ཞེས་བྱ་བ་མེད། འགན་མ་ལད་སྨྲ་བའི་ཁྱེའུ་ཁྱོད། རྒྱུད་དང་ཁུངས་
གཅིག་མ་ཆོད་ན། སྐྱེ་བ་རྒྱང་ནས་འགྱུར་ཡང་ཁྱོད་ཕྱིར་འཕྲེང༌། ཡང་ཁྱེའུ་ཆུང་གིས་སྨྲས་པ། རྒྱལ་པོ་བསྟན་པ་ལ་མ་དགའ། རྒྱལ་པོ་བསྟན་པ་ལ་དགའ་ན། རྒྱལ་སྲིད་ཀྱི་ཁོག་

མི་ཕུབས། བློན་པོ་བསྟན་པ་ལ་མ་དགའ། །བློན་པོ་བསྟན་པ་ལ་དགའ་ན། འདུན་སའི་གཞི་མི་ཐིངས། ཕལ་པ་བསྟན་པ་ལ་མ་དགའ། ཕལ་པ་བསྟན་པ་ལ་དགའ་
ན། སོ་ནམ་དུས་མི་འབྱོར། འགྲོན་པོ་བསྟན་པ་ལ་མ་དགའ། འགྲོན་པོ་བསྟན་པ་ལ་དགའ་ན། དགོང་མལ་ལ་དུས་སུ་མི་སླེབས། ཇི་སྙེད་བསྟན་ཀྱང་མི་གོ་ན། གླེན་པ་ཡང་
དག་བྱ་བ་ཡིན། ཡང་ན་བདུད་ཀྱིས་བསླུས་པ་ཡིན། སྨྱོན་པ་ཡིན་གྱིས་ཆ་ཡང་མེད། འགྲོན་པོས་ལན་བཏབ་པར་བསམས་པ། ང་ཡང་ཚེ་སྟོད་ལ་བསོད་ནམས་ཆེ་ནས། 
བསམ་པ་ཡིད་བཞིན་གྲུབ། ཚེ་སྨད་ལ་བསོད་ནམས་ཆུང་ནས། དགེ་བ་ཡང་ལམ་དུ་ལུས། ཡིད་ཆད་ནས་འཁྱམས་པས་ཀྱང་། ཅི་སྨྲས་པ་ལན་མེད་པར་ལོག་པར་ཁོ་ན་
ཟེར་བའི་ཁྱེའུ་ཆུང་འདི་ལྟ་བུ་ཞིག་དང་འཕྲད། བསོད་ནམས་ཁོ་ན་རེ་ཆུང་སེམས་པས། དད་པ་ཁྱེའུ་ཆུང་གིས་ཀྲུག་གིས་སོང་ནས། དངུལ་གྱི་འགྱིང་དཀར་ཁྱེའུ་ཆུང་གི་རྐེད་པ་ཁོ་ནར་
རྡེག་ཏུ་སོང་བས། ཁྱེའུ་ཆུང་མྱང་གིས་བྲོས་པས། འགྱིང་དཀར་མ་ཕོག་གོ། །ཁྱེའུ་ཆུང་དེ་འབེན་གང་ཙམ་ནས་བཞིན་བསྟན་ནས་འཛུམ་མུལ་ལེ། འགྲོན་པོ་ལ་སྨྲས་པའི་མདོ།

འགྲོན་པོ་བསྟན་པ་ལ་དགའ་བ་ཁྱོད་རེ་གཅོལ་ཆུང་ཞིག་སྣང༌། དང་པོ་ཐང་སྟོང་གི་མི་ལ་ན་འམ་ཟེར་ནས་ཐེ་ཚོམ་ཚུར་ལ་འཛུགས། བར་དུ་ང་ཡིས་དྲིས་པའི་ལན་གཅིག་ཕྱིར་ལ་མི་ཟློག་
པར། ཐ་མར་ཉོན་མོངས་སྐྱེས་ནས་འཐབ་མོ་མཚོང་དུ་འོང་བ་འདི། འོ་སྐོལ་གཉིས་ལ་གླེང་མེད་པར་ཅི་ལ་འཐབ། ཐོས་པའི་མི་རྣམས་ཀྱིས་ཀྱང་འཕྱ་བར་མི་འགྱུར་རམ། དངུལ་
གྱི་འགྱིང་དཀར་བདག་ལ་མ་རྡེག་ཅིག །ཁྱོད་ཀྱི་འཐབ་ཟླ་བདག་ནི་མི་བགྱིད་དོ། །ཀོང་རྩེ་ཡང་བློ་ཕྱི་མས་སླེབས་པས། བདེན་པར་དྲན་ཞིང་འགྱོད་པ་སྐྱེས་སོ། །ཡང་འགྲོན་པོས་ཤགས་
ཀྱིས་འདུལ་བར་དྲན་ནས་སྨྲས་པ། ཁྱེའུ་ཆུང་རྩི་བེར་ཅན་ཁྱོད། ངས་འཛས་ཀྱང་འཛས་ཟླར་མ་བཏུབ། འཐབས་པས་འཐབ་ཟླ་མ་བཏུབ། དྲིས་པས་ཀྱང་གཏམ་ཟླར་མ་བཏུབ། དེ་
སྙེད་ཙམ་དུ་ཁྱོད་ཁྱད་པར་ཆེ་ན། གསེར་དང་གཡུ་ལ་སོགས་ཏེ། ང་བཞིན་དུ་རྒྱན་མང་པོས་བརྒྱན་མོད། ཤེལ་གྱི་འཕྲེང་བ་གཅིག་ལས་མེད་པ་ཅི་ཉེས། ཡང་ཁྱེའུ་ཆུང་གིས་སྨྲས་པ། 
བདག་གཡུང་དྲུང་ཀློང་ན་བདེ་བའི་སེམས་ཉིད་ཀྱིས། ཡེ་ཤེས་ལྷ་ཡི་སྙིང་པོ་མ་ནོར་བར། ཤེལ་འཕྲེང་རྩ་བརྒྱད་འདྲེན་པས་གྲངས་ཆོད་ན། གསེར་གཡུ་སྤེལ་ནས་ཐོགས་པའི་འགྲོན་

པོ་སྙིང་རེ་རྗེ། སྟོར་གྱིས་དོགས་པའི་སྡུག་བསྔལ་དེས་ཀྱང་མྱ་ངན་མཚོ་དང་འགྲོགས། ཡང་འགྲོན་པོས་ལན་བཏབ་པ། ཁྱོད་དེ་ཙམ་དུ་བཟང་ན། ང་བཞིན་དུ་ལུས་
ལ་དར་ཟབ་དང་། དབྱི་དཔྱང་གྱོན་མོད། དུག་པོའི་རྩི་བེར་ཅིག་གོན་པ་ཅི་ཉེས། མུལ་སྤྲང་དང་དབྱེ་བ་ཁྱོད་ལ་མེད་དོ། །ཡང་ཁྱེའུ་ཆུང་གིས་སྨྲས་པ། བདག་བཙལ་བར་སླ་ལ་ཟད་པས་
མི་འཇིགས་ཤིང་། ལུས་ལ་དྲོ་ལ་དབེན་པས་ཆོག་ཤེས་རྩི་བེར་གོས་མཐོང་ན། །དར་ཟབ་དབྱི་དཔྱང་གོན་པའི་འགྲོན་པོ་སྙིང་རེ་རྗེ། ཟད་ཀྱིས་དོགས་པའི་སྡུག་བསྔལ་དེས་ཀྱང་མྱ་
ངན་མཚོ་དང་འགྲོགས། ཡང་འགྲོན་པོས་སྨྲས་པ། ང་ཡི་ཀུན་ཀ་སྐྱོན་དུ་འདུག་ནས། ཁྱོད་ཀྱི་ཡོ་ཀ་ཡོན་ཏན་ཆེ་ན། ང་བཞིན་དུ་འཁོར་མང་པོས་བསྐོར་མོད། ཤིན་ཏུ་ཤེད་སྨད་
ནས་གཅིག་པུ་ཅི་བྱེད། ཡང་ཁྱེའུ་ཆུང་གིས་སྨྲས་པ། བདག་ནི་བདག་གི་དོན་དུ་བདག་ཉིད་འཁོལ་བ་ལས། གཞན་དག་སེམས་ཅན་བཀོལ་དུ་ག་ན་རུང༌། བདག་གི་དོན་
དུ་གཞན་དག་བཀོལ་བ་ན། ཤི་བའི་གནས་སུ་ལན་ཆགས་སྙེག་ཏུ་འོང༌། ལན་ཆགས་སྙེགས་པ་མེད་པར་བྱ་བའི་དོན་ཆེད་དུ། འཁོར་དང་ཟང་ཟིང་བདག་གིས་སྤངས་པ་ཡིན།

འགྲོན་པོའི་འཁོར་དུ་གྱུར་པའི་མི་རྣམས་རྩལ་པོ་ཆེ། ཤིང་རྟའི་འཁོར་ལོ་རྩལ་གྱིས་འདྲེན་འདྲེན་ནས། རྔུལ་ནག་ཆུ་བཞིན་འབྲུག་པ་མ་མཐོང་ངམ། ཤི་བའི་གནས་སུ་ཉིད་ལ་
ལན་ཆགས་མི་སྙེག་གམ། སྐྱོན་ལ་ཡོན་ཏན་བྱེད་པའི་འགྲོན་པོ་སྙིང་རེ་རྗེ། སྒྱུ་མའི་ཟང་ཟིང་དེ་ལ་བདག་ནི་དད་མི་སྐྱེ། བར་དེར་ཀོང་ཙེས་བསམས་པར། ཁྱེའུ་ཆུང་འདི་ནི་ཐམས་
ཅད་སྒྱུ་མར་རིག་པའི་དགེ་བ་ཅན་ཞིག་ཁོ་ན་འདྲ་ནས་ལེགས་པར་ཡིན་ནམ་མ་ཡིན། ཚིག་འཕང་བསྟོད་ནས་ཕྱོགས་བཞིར་ལྟ་བ་བགྱི་ནས་སྨྲས་པ། །ཨ་ཡི་ཁྱེའུ་ཆུང་རྩི་བེར་
ཅན། །ཉི་མ་བྱང་ཕྱོགས་ཕ་ཀི་ན། །མི་གཅིག་བདེ་གནས་སྙེགས་པ་ལ། །མི་ཐར་ཆུ་བཞི་མདུན་ནས་བབ། །འཇིགས་པའི་དགྲ་ལྔས་ཕྱི་ནས་འཛིན། །འཇིགས་པའི་དགྲ་ལྔས་
མི་ཟིན་པར། །མི་ཐར་ཆུ་བཞི་རྒལ་བ་ན། །གྲུ་བཙས་འོས་སུ་གང་ཞིག་བཟང༌། །གྲུ་གཟིངས་འོས་སུ་གང་ཞིག་བཟང༌། །སྐྱ་བའི་འོས་སུ་གང་ཞིག་བཟང༌། །གཉན་པའི་འོས་
སུ་གང་ཞིག་བཟང༌། །དེ་ཙམ་ཁྱོད་ཀྱིས་ང་ལ་ཤོད། །ཡང་རྩི་བེར་ཅན་གྱིས་སྨྲས་པ། །ཨ་ཡི་འགྲོན་པོ་འཁོར་ལོ་ཅན། །ཁྱོད་ཀྱིས་བཙུགས་པའི་ཐེ་ཚོམ་དེ། །ང་ཡི་བློ་ལ་བྲིས་

པ་འདྲ། །ཉི་མ་བྱང་ཕྱོགས་ཕ་ཀི་ན། །མི་གཅིག་བྱ་བ་ཉག་གཅིག་སེམས། །བདེ་གནས་བྱ་བ་བོན་ཉིད་དབྱིངས། །མི་ཐར་ཆུ་བཞིས་བཀག་པ་ནི། །སྐྱེ་རྒ་ན་
འཆི་བཞི་མིན་ནམ། །འཇིགས་པའི་དགྲ་ལྔས་བཟུང་བ་ནི། །དུག་ལྔ་འཁོར་བའི་རྒྱུ་ཡིན་ནམ། །འཇིགས་པའི་དགྲ་ལྔས་མི་ཟིན་པར། །མི་ཐར་ཆུ་བཞི་རྒལ་བ་ན། །གྲུ་བཙས་
འོས་སུ་སྦྱིན་པ་ཐོངས། །གྲུ་གཟིངས་འོས་སུ་ཚུལ་ཁྲིམས་སྲུངས། །སྐྱེ་བའི་འོས་སུ་ཤེས་རབ་སྦྱོངས། །གཉན་པའི་འོས་སུ་བསམ་གཏན་སྒོམས། དེ་རྣམས་གང་ལ་ཚོགས་པ་ནི། །
ཁྱད་པར་ཅན་གྱི་སྐྱེས་མཆོག་ཡིན། །མི་ཐར་ཆུ་ལས་ཐར་བར་འགྱུར། །འགྲོན་པོས་ཐེ་ཚོམ་དེ་ལྟར་བཤད། ཡང་འགྲོན་པོ་ཡིས་ནུབ་ཕྱོགས་སུ་ལྟ་བ་བཀྱེས་ནས་སྨྲས་པ། །
ཨ་ཡི་ཁྱེའུ་ཆུང་རྩི་བེར་ཅན། །སྨྲ་བསམ་གཉིས་ཀྱི་དབང་ཐོབ་ནས། །འབྱོར་བའི་ཚིག་ལ་མཁས་པའི་མཆོག །ཉི་མ་ནུབ་ཕྱོགས་ཕ་ཀི་ན། །གསེར་གྱི་མཆོད་རྟེན་དགུ་
བརྩེགས་ལ། །ཡེ་ཤེས་ཉི་མ་ལྔ་ཤར་བ། །གང་ལ་གང་ཤར་ཆ་ཡོད་དམ། །དེ་ཙམ་ཁྱོད་ཀྱིས་ང་ལ་ཤོད། །ཡང་རྩི་བེར་ཅན་གྱིས་སྨྲས་པ། །ཨ་ཡི་འགྲོན་པོ་འཁོར་ལོ་ཅན། །

ཁྱོད་ཀྱིས་བཙུགས་པའི་ཐེ་ཚོམ་དེ། །ང་ཡི་བློ་ལ་བྲིས་པ་འདྲ། །ཉི་མ་ནུབ་ཕྱོགས་ཕ་ཀི་ན། །གསེར་དུ་སྨོས་པའི་མི་འགྱུར་སྐུ། །མཆོད་པའི་རྟེན་དུ་མ་བརྗེད་གཟུངས། །དགུ་རུ་བརྩེགས་
པ་ཐེག་པ་དགུ །ཡེ་ཤེས་ཉི་མ་ལྔ་ཤར་བ། །གཅིག་ནི་སློབ་དཔོན་ལྷ་ལ་ཤར། །སློབ་དཔོན་ལྷ་ལ་ཤར་བ་ནི། །ངེས་པའི་དོན་དུ་བཤད་པ་ན། །དབྱིངས་ཀྱི་སྟེང་དུ་ཡེ་ཤེས་ཤར། །གཅིག་ནི་
ཨ་བོ་ཡབ་ལ་ཤར། །ཨ་བོ་ཡབ་ལ་ཤར་བ་ནི། །ངེས་པའི་དོན་དུ་བཤད་པ་ན། །ཐབས་ཀྱི་སྟེང་དུ་ཤེས་རབ་ཤར། །གཅིག་ན་ཨ་ཟ་ཡུམ་ལ་ཤར། །ཨ་ཟ་ཡུམ་ལ་ཤར་བ་ནི། །ངེས་
པའི་དོན་དུ་བཤད་པ་ན། །ལུང་གི་སྟེང་དུ་མན་ངག་ཤར། །གཅིག་ནི་མཆེད་ལྕམ་ཡོངས་ལ་ཤར། །མཆེད་ལྕམ་ཡོངས་ལ་ཤར་བ་ནི། །ངེས་པའི་དོན་དུ་བཤད་པ་ན། །དམ་ཚིག་སྟེང་དུ་
བརྩེ་གདུང་ཤར། །གཅིག་ནི་ཨ་བོ་རང་ལ་ཤར། །ཨ་བོ་རང་ལ་ཤར་བ་ནི། །ངེས་པའི་དོན་དུ་བཤད་པ་ན། །རིག་པའི་སྟེང་དུ་རིག་པ་ཤར། །འགྲོན་པོའི་ཐེ་ཚོམ་དེ་ལྟར་བཤད། །ཡང་འགྲོན་
པོས་ལྷོ་ཕྱོགས་སུ་ལྟ་བ་བཀྱེས་ནས་སྨྲས་པ། ཨ་ཡི་ཁྱེའུ་ཆུང་རྩི་བེར་ཅན། །ཡེ་རིག་ཁོང་ནས་ཤར་བའི་ཁྱེའུ་ཆུང༌། །ཉི་མ་ལྷོ་ཕྱོགས་ཕ་ཀི་ན། །མཛོ་མོ་དཀར་མོ་ཡུ་

བོ་ལ། །ལྔ་སྡེབས་བརྒྱད་སྔོས་ཁལ་དུ་བཀལ། །གསུམ་བརྡེག་གཉིས་བཞོན་གཅིག་གིས་ཁྲིད། །གར་འགྲོ་གར་ཕྱིན་ཆ་ཡོད་དམ། །དེ་ཙམ་ཁྱོད་ཀྱིས་ང་ལ་ཤོད། །ཡང་རྩི་བེར་ཅན་
གྱིས་སྨྲས་པ། །ཨ་ཡི་མགྲོན་པོ་འཁོར་ལོ་ཅན། །ཁྱོད་ཀྱིས་བཙུགས་པའི་ཐེ་ཚོམ་དེ། །ང་ཡི་བློ་ལ་བྲིས་པ་འདྲ། །ཉི་མ་ལྷོ་ཕྱོགས་ཕ་ཀི་ན། །མཛོ་རུ་སྨོས་པ་ཐེག་སྟོབས་ཆེ། །
མོ་རུ་བྱུང་བས་འབྱུང་བའི་གནས། །དཀར་མོའི་རང་བཞིན་དམ་ཚིག་གཙང༌། །ཡུ་མོའི་ལུས་ཀྱི་རྣོ་ཟུག་ཆུང༌། །ལྔ་རུ་སྡེབ་པ་ཡེ་ཤེས་ལྔ། །བརྒྱད་དུ་བཀལ་བ་རྣམ་ཤེས་
བརྒྱད། །གསུམ་གྱིས་བརྡེག་པ་སྐུ་གསུང་ཐུགས། །གཉིས་ཀྱིས་བཞོན་པ་ཡབ་ཡུམ་གཉིས། །གཅིག་གིས་ཁྲིད་པ་བྱང་ཆུབ་སེམས། །འགག་པ་མེད་པའི་ལམ་དུ་ཞུགས། །
བགྲོད་པ་མེད་པར་གནས་སུ་ཕྱིན། །མགྲོན་པོས་ཐེ་ཚོམ་དེ་ལྟར་བཤད། །ཡང་མགྲོན་པོས་ཤར་ཕྱོགས་ཀྱི་ལྟ་བ་བཀྱེས་ནས་སྨྲས་པ། ཨ་ཡི་ཁྱེའུ་ཆུང་རྩི་བེར་ཅན། །ཉི་མ་ཤར་
ཕྱོགས་ཕ་ཀི་ན། །མི་གཅིག་ལུས་གཅིག་སྐྱེས་པ་ཡང༌། །ས་ཐོག་མུན་པ་དཀར་བས་བྲོད། །ལྟོ་རྒྱབ་བུ་ལོན་དྲག་པས་འཚེར། །ལྟོ་རྒྱབ་བུ་ལོན་བསྐང་བའི་ཕྱིར། །སོ་ནམ་

ལུགས་བཞིན་བྱ་བ་ན། །ཞིང་སའི་འོས་སུ་གང་ཞིག་བཟང་། །དོག་གཞིའི་འོས་སུ་གང་ཞིག་བཟང༌། །ཐོང་ཤོལ་འོས་སུ་གང་ཞིག་བཟང་། །ཐོང་མཁན་འོས་སུ་གང་ཞིག་བཟང༌། །
གཞི་སྐུར་འོས་སུ་གང་ཞིག་བཟང་། །ཤལ་བའི་འོས་སུ་གང་ཞིག་དྲང་། །འདུ་ཤེས་མྱུར་ལ་ཚོར་བ་སྐྱེན། །དད་ལྡན་སྐལ་ལྡན་བསོད་ཅན་ཁྱེའུ། །དེ་ཙམ་ཁྱོད་ཀྱིས་ང་ལ་ཤོད། །ཡང་
རྩི་བེར་ཅན་གྱིས་སྨྲས་པ། །ཨ་ཡི་མགྲོན་པོ་འཁོར་ལོ་ཅན། །ཁྱོད་ཀྱི་བཙུགས་པའི་ཐེ་ཚོམ་དེ། །ང་ཡི་བློ་ལ་བྲིས་པ་འདྲ། །ཉི་མ་ཤར་ཕྱོགས་ཕ་ཀི་ན། །མི་གཅིག་ལུས་
གཅིག་སྐྱེས་པ་ལ། །ས་ཐོག་མུན་པ་དཀར་བས་བྲོད། །ལྟོ་རྒྱབ་བུ་ལོན་དྲག་པས་འཚེར། །ལྟོ་རྒྱབ་བུ་ལོན་བསྐང་བའི་ཕྱིར། །སོ་ནམས་ལུགས་བཞིན་བྱ་བ་ལ། །ཞིང་སའི་འོས་
སུ་ཤོག་བུ་གཤིན། །དོག་སའི་འོས་སུ་སྣག་ཚ་བཟང༌། །ཐོང་གཤོལ་འོས་སུ་སྨྱུ་གུ་བདེ། །གཞི་སྐུར་འོས་སུ་རམ་ཕྱིས་བཅུད། །ཤལ་པའི་འོས་སུ་ཐིག་ཤིང་དྲང༌། །སོ་ནམ་དེ་
ལྟར་གང་བྱེད་པ། །སྐྱེས་མཆོག་བུ་ལ་ཁྱད་པར་ཅན། །མི་ཟད་གཏེར་དང་འཕྲད་པ་ཡིན། །གསོན་ཚེ་གཤིན་ནས་གཉིས་ཀར་བདེ། །མ་ནོར་སོ་ནམ་སྤྱད་པའི་རིགས། །མགྲོན་པོས་

ཐེ་ཚོམ་དེ་ལྟར་བཤད། །ཀོང་རྩེ་འཕྲུལ་གྱི་རྒྱལ་པོས་ཀྱང༌། །ཁྱེའུ་ཆུང་རྩི་བེར་ཅན་དེ་གཡུང་དྲུང་སེམས་དཔའི་རིགས་ཤིག་ཏུ་ཤེས་ནས། འཁོར་རྣམས་དང་བཅས་ནས། བསྐོར་
བ་ཕོགས་གསུམ་བྱས། མེ་ཏོག་མང་པོ་ཕུལ་ནས་པུས་བཙུགས་ཐལ་མོ་སྦྱར་ཏེ་ཞུས་པའི་མདོ། ངོ་མཚར་རྨད་དུ་བྱུང་བའི་ཁྱེའུ་ཆུང་ཁྱད་པར་ཅན། །མེ་ལོང་གཡའ་དག་
བཞིན་དུ་སྣང་སྲིད་གསལ་བའི་ཐུགས། །མ་རིག་འཁྲུལ་པའི་དབང་གིས་ཁྱེད་ལ་བདག་གིས་བརྒལ་བ་ཀུན། །ཁྱེའུ་བྱང་ཆུབ་སེམས་དཔའ་ཉིད་ཀྱི་སྐུ་གསུང་ཐུགས་ལ་མཐོལ་ལོ་
བཤགས། །བདག་གིས་ལོ་རྒྱུས་རྣམས་ཀྱང་ཉིད་ཀྱི་ཐུགས་ལ་གསལ། །དགེ་བ་བར་དུ་ལུས་པའི་འཕྲོ་འདི་ཇི་ལྟར་བགྱིས་ན་འགྲུབ། །ཉིད་དང་བྱིས་པ་ཆོ་ལོ་འདེབས་པ་ལ་སོགས་
པ། །ཇི་ལྟར་ལགས་པའི་བཀའ་ཅིག་ངེས་པར་བདག་ལ་བཤད་དུ་གསོལ། །དེ་ལ་ཁྱེའུ་ཆུང་གིས་གསུངས་པ། རྒྱལ་པོ་རྒྱ་ཡི་རིགས་རྒྱ་ཀོང་རྩེ་འཕྲུལ་གྱི་རྒྱལ་པོས་ཞུས་སམ་
གསོལ་བ་ནི། ཤིན་ཏུ་ཡང་ལེགས་སོ། །ཁྱོད་དད་པ་དང་དགེ་བ་ལ་སེམས་རྩལ་ཅི་ཡོད། ངས་ཉམས་ལེན་བྱས་པས། ཁྱོད་ཀྱང་དགེ་ལ་སྦྱོར་བ་ནི་དད་པ་ཅན་ཅིག་སྣང་། ད་

རུང་སེམས་ཀྱིས་བཟོད་པ་ཐང་མ་ཆོད་པར་འདུག །ཡིད་ཆད་འཁྱམས་པ་ཚོགས་ཀྱིས་ང་དང་འཕྲད། །ད་ནི་ཅི་བསམ་མཐའ་རུ་ཕྱིན་པར་འགྲུབ་སྟེ་འོང༌། །ཞུས་པ་ངེས་པར་བཤད་ན་འདི་ལྟར་
རོ། །ཡུལ་འདིའི་མིང་ནི། ལ་འགྲེམས་འཕྲང་བའི་རྩེ་བྱ་བ། །རྒྱལ་པོ་བཞིའི་རུ་མཚམས་ཡིན་ནོ། །གདགས་ལ་མི་བརྒྱ་ལྟ་བ་འདི་ནི། །ལྷ་རྒྱལ་བར་སྨོན་ལམ་འདེབས་པ་ཡིན་ནོ། །
བསྲི་ལ་མི་བརྒྱ་ལྟ་བ་འདི་ནི། སྲིན་རྒྱལ་བར་དམོད་མོ་འབོར་བ་ཡིན་ནོ། །ངེད་གསུམ་ལ་ཁྱེའུ་ཆུང་སྐྱིན་གྱི་རལ་ག་ཅན། གསེར་གྱི་རལ་གྲི་ཐོགས་པ་འདི་ནི། ལྷ་ཡིད་བཞིན་གྱི་སྨོན་
ལམ་སྐྱེས་བྱ་བ་ཡིན་ནོ། །ཁྱེའུ་ར་ཡི་སླགས་པ་ཅན་ལྕགས་ཀྱི་སོག་ལེ་ཐོགས་པ་འདི་ནི། སྲིན་མྱ་ངན་གྱི་དམོད་པ་སྐྱེས་བྱ་བ་ཡིན་ནོ། །ཁྱེའུ་ཆུང་དུག་པོ་རྩི་བེར་ཅན་ཤེལ་གྱི་འཕྲེང་
བ་བཅུགས་པ་ང་ཕྱ་ཀོང་ཙེ་ལན་མེད་བྱ་བ་ཡིན་ནོ། །ཁོང་གཉིས་ནི་ལྷ་སྲིན་གྱི་རྒྱལ་འཕམ་གསེར་གྱི་ཆོ་ལོ་ལ་རྒྱ་འདྲེ་བྱེད་པ་ཡིན་ནོ། །ལྷ་སྲིན་གྱི་རྒྱ་འདྲེ་བྱེད་པའི་གང་འཕམ་
གང་དག་དབང་པོ་ང་ཕྱས་བྱེད་པ་དང༌ཁྱོད་འཕྲད་པས། དེ་ནི་ཤིན་ཏུ་ཡང་ལེགས་སོ། །ད་ཡང་ཁྱོད་མི་ཡི་རྒྱལ་པོ་ཡིན་པས། མི་བྱ་བ་བསོད་ནམས་ཆེ། མི་ཡི་ནང་ན་ཡང༌རྒྱལ་

རིགས་དབང་དང་བསོད་ནམས་ཆེ་བས། གསེར་གྱི་ཆོ་ལོ་ལག་ཏུ་ལོངས་ལ། ལྷ་རྒྱལ་བར་སྨོན་ལམ་ཐོབ་ཅིག །ལྷ་རྒྱལ་ན་མཐོ་རིས་མི་དང་ལྷ་རྒྱལ་ནས། 
འཇིག་རྟེན་གྱི་ཁམས་འདིར་བདེ་སྐྱིད་དང་། ལོངས་སྤྱོད་དང༌དགེ་བ་དང་། བྲོ་གླུ་ལ་སོགས་ཏེ་སྐྱིད་པའི་ལས་བཟང་པོ་ཐམས་ཅད་དར་བར་འགྱུར་རོ། །སྲིན་རྒྱལ་ན་ངན་སོང་ཡིད་བཏགས་
དམྱལ་བ་རྒྱལ་ནས། འཇིག་རྟེན་གྱི་ཁམས་འདིར་སྡུག་བསྔལ་དང་། དམྱལ་བ་དང༌། མུ་གེ་དང་ནད་འཁྲུག་པ་ལ་སོགས་ཏེ། སྡུག་བསྔལ་ས་བོན་ཐམས་ཅད་དར་བར་འགྱུར་རོ། །དེར་
རྒྱ་ཀོང་ཙེ་འཕྲུལ་གྱི་རྒྱལ་པོ་ཡང༌ཤིན་ཏུ་དགའ་བའི་སེམས་སྐྱེས་ནས། གསེར་གྱི་ཆོ་ལོ་བླངས་ནས་སྨོན་ལམ་བཏབ་པ། སྟོན་པའི་ཐུགས་རྗེ་ཆེ་བར་ཤོག །ལྷ་ཡི་སྨོན་ལམ་
བརྩན་པར་ཤོག །བོན་གྱི་བསྟན་པ་དར་བར་ཤོག །སེམས་ཅན་བདེ་སྐྱིད་འཚོགས་པར་ཤོག །མི་དགེ་སྡིག་ཚོགས་ནུབ་པར་ཤོག །སྲིན་གྱི་དམོད་པ་རྒུད་པར་ཤོག །འཁོར་བའི་སེམས་ཅན་
ཐམས་ཅད་ཀྱི། །སྡུག་བསྔལ་མྱ་ངན་མེད་པར་ཤོག །ཀོང་ཙེས་སྨོན་ལམ་བཏབ་ནས། གསེར་གྱི་ཆོ་ལོ་ལྷ་ཡི་ལག་ཏུ་གཏད་དོ། །ལྷ་ཡིད་བཞིན་གྱི་སྨོན་ལམ་སྐྱེས་ཀྱིས་རྒྱན་

གཞི་དཀར་པོའི་སྟེང་དུ། ཕོགས་གཅིག་བཏབ་པས་ལྡིང་རྒྱུགས། ཕོགས་གཉིས་བཏབ་པས་ཁྱུང་སྤུངས། ཕོགས་གསུམ་བཏབ་པས་ཉག་བླངས། དེ་ནས་སྲིན་མྱ་ངན་གྱི་དམོད་པ་
སྐྱེས་ཀྱིས་རྒྱན་གཞི་ནག་པོའི་སྟེང་དུ། ཕོགས་གཅིག་བཏབ་པས་གོད་ཕྱུང༌། ཕོགས་གཉིས་བཏབ་པས་ཁྱལ་བརྡབས། ཕོགས་གསུམ་བཏབ་པས་ཀེས་ཐོག་པས། ལྷ་ཡིད་
བཞིན་གྱི་སྨོན་ལམ་སྐྱེས་དང༌། གདགས་རི་ལས་བལྟས་པའི་མི་བརྒྱ་ཐོ་ལེ་དིང་གིས་སེང་ནས། གད་མོ་ཧ་ཡིས་བརྒད་དེ་ཆོ་ལོ་ལག་ཏུ་བླངས་སོ། །སྲིན་མྱ་ངན་གྱི་དམོད་པ་སྐྱེས་དང༌། 
སྲིན་རི་ལས་བལྟ་བའི་མི་བརྒྱ་ངུད་མོ་དིང་གིས་བཏབ་ནས། རྒྱན་གཞི་ནག་པོ་ལག་ཏུ་བླངས་སོ། །བར་དེར་དབང་པོ་ཕྱས་བྱེད་པས། ཕྱ་ཀོན་ཙེ་ལན་མེད་ཀྱིས་གསུངས་པ། ལྷ་དང་
སྲིན་གྱི་བསྟན་པ་ལ་རྒྱ་འདྲེ་བྱེད་པའི་དུས། ལོ་བཅུ་གཉིས་ཀྱི་སྙིགས་མ་ངུར་མོ་ཕག །ཟླ་བ་བཅུ་གཉིས་ཀྱི་སྙིགས་མ་དགུན་ཟླ་ཐ་ཆུང༌། ཞག་སུམ་ཅུའི་སྙིགས་མ་གནམ་
སྟོང༌། དེ་ལ་རྒྱ་འདྲེ་བྱེད་པའི་དཔང་པོ་ང་ཕྱྭས་བྱ་བ་ཡིན་ན། གསེར་གྱི་ཆོ་ལོ་རྣམ་ལྔ་འདི། ལོ་བཅུ་གཉིས་ཀྱི་བླ་དང་རྟགས་ཡིན་པས། རྒྱ་འདྲེ་འདི་ལ་བྱས་ན། ལོ་བཅུ་གཉིས་

ཀྱི་བླ་རྟགས་གཅིག་ཀྱང་སྲིན་གྱིས་མ་ཐོབ་བོ། །གལ་དང་ཉག་དང་ཁྱུང་སྤུངས་གསུམ། །ལྡིང་དང་སག་དང་ལོ་དང་གསུམ། །སྐུར་དང་ར་དང་ཐུལ་དང་གསུམ། །གོད་དང་ཁྱལ་དང་ཀེས་དང་གསུམ། །ལོ་སྐོར་བཅུ་གཉིས་རླ་ཡིན་ན། །ད་རེས་ལྷ་ཡིས་རངས་པོ་ཐོབ། །ལྡིང་རྒྱུགས་ཁྱུང་སྤུངས་ཉག་བླངས་པས། །ཧལ་བརྒལ་རྒོད་ནས་ཆོ་ལོ་བླངས། །ལོ་
སྐོར་གཅིག་ཏུ་ལྷ་རྒྱལ་ལོ། །གོད་ཕྱུང་ཁྱལ་བརྡབས་ཀེས་ཐག་པས། །ལོ་སྐོར་གཅིག་ཏུ་སྲིན་འཕམ་མོ། །དེ་ལྟར་ལྷ་སྲིན་གྱི་འཕམ་རྒྱལ་དཔང་པོ་ཕྱྭ་ཡིས་གཤེགས་ཕྱེ་བས་
ལྷ་རྣམས་ནམ་མཁའ་ལ་འོད་དཀར་པོ་འཕྲོས་ནས་ཐོ་ལེ་དིང་གིས་སོང་ངོ༌། །སྲིན་རྣམས་ས་གཞི་ལ་འཚུབ་མ་ནག་པོར་བྱས་ནས་ང་དིང་གིས་སོང་ངོ༌། །ཡང་ཀོང་ཙེ་ལ་གསུངས་པ། 
སེམས་ཅན་མི་ཡི་བུ་བསོད་ནམས་ཀྱི་ཚོགས་ཆེ་བ། རྒྱ་ཀོང་ཙེ་འཕྲུལ་གྱི་རྒྱལ་པོ་ཁྱོད་ཡིན་ནོ། །ཁྱོད་དགེ་བ་བྱེད་པའི་བྱིན་རླབས་དང༌། སྨོན་ལམ་བཏབ་པའི་ནུས་མཐུ་ཡིས་དུས་
འདིར་ལོ་སྐོར་གཅིག་ཏུ་རྒྱལ་ཆེན་ལག་གི་ལྷ་དང་མི་བླངས་པ་ཡིན་ནོ། །ད་ལྷ་ལ་ལོ་བྱུང་ངོ་མི་ལ་ལོ་འབྱུང་ངོ་། །དེ་ལ་སོགས་དགེ་བ་ཅན་ཐམས་ཅད་བསམ་པ་འགྲུབ་ཅིང་དར་ཏེ་འོང་ངོ་། །
རྒྱལ་པོ་ཁྱོད་ཀྱང་ཡུལ་དུ་བཞུད་ལ། ཡབ་ཡུམ་ལ་སོགས་ཏེ། འཁོར་ཐམས་ཅད་སྡུས་ལ་གསས་མཁར་ཀྱི་གཞི་བཏིང་སར་འཚོགས་ལ། ཁྲུས་དང་གཙང་སྦྲ་གྱིས་ལ། མཆོད་རྫས་

སྣ་ཚོགས་པར་ཤོམས་ལ་སྡོད་ཅིག ཞག་བདུན་ན་ལྷ་དང༌། ཀླུ་དང༌། སྲིད་དང༌། ཕྱྭ་དང་། མི་དང་། དགེ་བ་ཅན་མཁར་ལེན་རྩིག་ཏུ་འོང་གིས། སྐོས་མཁན་ཐམས་ཅད་ངས་བྱ་གསུངས་ནས་ནམ་
མཁའ་ལ་འོད་དུ་འཕྲོས་ཏེ་སོང་ངོ༌། །ཀོང་ཙེ་ཡང་ཡིད་དགའ་ལ་སེམས་སྤྲོ་བས། ཁྱིམ་ཕྱོགས་སུ་ཁ་སྒྱུར་བ་ཙམ་གྱིས་ཕྱིན་ནོ། །ཡུལ་དུ་ཕྱིན་པའི་དུས་དེར། ཡབ་ཡུམ་ལ་སོགས་
ཏེ་འཁོར་ཐམས་ཅད་དགའ་བའི་སེམས་སྐྱེས་ནས། ཀོང་ཙེའི་དྲུང་དུ་སྤྲིན་བཞིན་དུ་འདུས་སོ། །དེར་ཀོང་ཙེ་འཕྲུལ་གྱི་རྒྱལ་པོ་ཡིས། ཡབ་ཡུམ་ལ་རྒྱལ་ཕྱག་ཕུལ་ནས་ཚིགས་སུ་
བཅད་ནས་སྨྲས་པ། བདག་གིས་དགེ་ལ་སེམས་མ་འགྱུར་བར་ཐང་ཆོད་ནས། །མི་མེད་ཡུལ་དུ་འཁྱམས་ཀྱང་བསམ་པ་ཡིད་བཞིན་གྲུབ། །ཀུན་ཀ་གསས་ཁང་རྩིག་འཕྲོ་བསྙུར་(མྱུར་)
ལ་གཤེགས། །ཁྲུས་དང་གཙང་སྦྲ་བཤམས་ལ་མཆོད་རྫས་མང་པོ་བསགས། །ཀེན་ཙེ་ལན་མེད་ཕྱྭ་ཡིས་ངེས་པར་ལུང་བསྟན་ནས། །ལྷ་དང་ལྷ་མོ་ཕྱྭ་དང་ཀླུ་དང་མི་དང༌སྲིད་དང༌སྐོས་ལ་
སོགས་པ་རྣམས། །གསས་ཁང་འཕྲོ་ལུས་རྩིག་ཏུ་དགེ་བའི་སྡོངས་ལ་འོང༌། །ཡབ་ཡུམ་ལ་སོགས་ཐམས་ཅད་གསས་ཁང་རྩིག་སར་གཤེགས། །དེ་སྐད་ཀོང་ཙེ་འཕྲུལ་གྱི་རྒྱལ་

པོས་འཚོགས་པ་ཀུན་ལ་སྨྲས་པས། ཡུལ་ཁམས་དེའི་མི་རྣམས་ཀྱང༌ཤིན་ཏུ་སེམས་དགའ་ལ་རབ་ཏུ་ཡིད་དྭངས་ཏེ། མཆོད་རྫས་སྣ་ཚོགས་པ་བཤམས་་སོ། །དེར་
ཀོང་ཙེ་སྣ་དྲངས་ནས་རྒྱ་མཚོའི་གླིང་གི་གསས་ཁང་རྩིག་པའི་སར་ཕྱིན་ནོ། །རྒྱ་མཚོ་ལ་ཀུན་གྱིས་ཁྲུས་དག་པར་བྱས་ནས། ལྷ་ཕྱག་ཕྱོགས་བཞིར་བཙལ་ཏེ། མཆོད་པ་རིམ་
པས་ཕུལ་བས། ཕྱྭ་ཀེན་ཙེ་ལན་མེད་ཀྱིས་རྒྱ་ཀོང་ཙེ་འཕྲུལ་གྱི་རྒྱལ་པོ་ལ་ལུང་བསྟན་པའི་དུས་དེར། ཕྱོགས་བཅུའི་འཇིག་རྟེན་གྱི་ཁམས་ནས། གསས་ཁང་རྩིག་པའི་དགེ་སྡོངས་
ལ། ལྷ་ཡི་མཁར་ལེན་པ་བརྒྱ་དང༌། ཀླུའི་མཁར་ལེན་པ་བརྒྱ་དང༌། ཕྱྭ་ཡི་མཁར་ལེན་པ་བརྒྱ་དང༌། མི་དང༌སྲིད་དང༌སྐོས་དང༌ལྷ་མ་ཡིན་དགེ་བ་ལ་འཕྱོགས་པ་དང༌། བྱོལ་སོང་
དགེ་བ་ལ་འཕྱོགས་པ་དང༌། ཡི་བཏགས་དགེ་བ་ལ་འཕྱོགས་པ་དང་། ཐམས་ཅད་སྤྲིན་བཞིན་དུ་འདུས་སོ། །འདུས་པའི་ནང་ནས་ཀྱང་ཤེས་རབ་ཀྱི་བློ་དང་ལྡན་པ་ཕྱྭ་ཀེན་ཙེ་ལན་མེད་ཀྱིས་
སྐོས་མཁན་བྱས་སོ། །ཀོང་ཙེ་འཕྲུལ་གྱི་རྒྱལ་པོ་ལ་སོགས་ཏེ། དེར་འཚོགས་པ་རྣམས་ལ་ཕྱྭ་ཀེན་ཙེ་ལན་མེད་ཀྱིས་སྨྲས་པ། གསས་ཁང་འདི་ནི་སྟོང་གསུམ་འཇིག་རྟེན་དུ་སྦྱར་

ལ། སྟོང་གསུམ་གྱི་དཔེར་བཞེངས་ནས་བདེ་བར་གཤེགས་པ་སྟོང་རྩ་བརྒྱད་ཀྱི་སྐུ་བྲིས་ན། ཤིན་ཏུ་བསོད་ནམས་ཆེའོ། །རབ་ཏུ་བསོད་ནམས་ཆེའོ། །དེ་སྐད་ཅེས་ཀེང་ཙེས་སྨྲས་ནས་ཤམས་
མཛད་དོ། །དང་ལ་དར་དཀར་གྱི་ཐིག་ཐག་གསེར་གྱི་ཆག་ཤིང་ལ་བཏགས་ནས། ཆག་ཤིང་གཡས་སུ་ཐབས་དང་སྦྱར་ནས་བཟུང༌། ཐིག་ཐག་གཡོན་དུ་ཤེས་རབ་དང་སྦྱར་ནས་བཟུང༌། 
ཐུགས་ལས་སྟོང་གསུམ་གྱི་འཇིག་རྟེན་རིན་པོ་ཆེ་སྣ་ལྔའི་གཡུང་དྲུང་དུ་བསྒོམས། སྙིང་པོ་རྣམ་གསུམ་རིམ་པས་བཟླས། ཐིག་ཐག་ཉི་མའི་ཟེར་དུ་བསམས། ས་གཞི་ཟླུམ་པོ་
དེའི་དཀྱིལ་དུ། གསེར་གྱི་ཆག་ཤིང་བཙུགས་ནས། ཐིག་སྣ་ཀེང་ཙེས་ཤར་དུ་དྲངས་ནས། ཚིག་བཤད་འདི་སྐད་བརྗོད་དོ། །ཐིག་འདི་དབྱིངས་ཀྱི་ཡུམ་གྱི་ཐིག །ས་ཏྲིག་ཨེར་སངས་
བྱིན་རླབས་ཐིག །མ་ནོར་ངེས་པའི་ཐིག་ཅེས་བྱ། །འགྲོ་བའི་དོན་དུ་གདབ་པར་བྱ། །གསེར་གྱི་ས་གཞི་རིན་པོ་ཆེ། །འབྱུང་བའི་རྒྱུ་ལས་བསྐྱེད་པ་འདི། །བསྐལ་པའི་རྐྱེན་གྱིས་མ་ཞིག་
པར། །མ་ཞིག་བར་དུ་བརྟན་གྱུར་ཅིག །འགྲོ་བའི་དོན་དུ་བརྟན་གྱུར་ཅིག །གསས་ཁང་བདེར་གཤེགས་ཕོ་བྲང་འདི། །སེམས་ཅན་སྒྲིབ་པ་སྦྱང་བའི་ཕྱིར། །ཡུན་དུ་རྟག་ཅིང་བརྟན་གྱུར་ཅིག །

ཐིག་སྣ་བྱང་དུ་དྲངས་ནས་བརྗོད་པ། །ཐིག་པའི་ཡེ་ཤེས་ལྷ་ཡི་ཐིག །གཤེན་ལྷ་འོད་དཀར་ཐུགས་རྗེའི་ཐིག །མི་འཁོར་འདྲེན་པའི་ཐིག་ཅེས་བྱ། །འགྲོ་བའི་དོན་དུ་གདབ་
པར་བྱ། །གསེར་གྱི་ས་གཞི་རིན་པོ་ཆེ། །འབྱུང་བའི་རྒྱུ་ལས་བསྐྱེད་པ་འདི། བསྐལ་པའི་རྐྱེན་གྱིས་མ་ཞིག་བར། །མ་ཞིག་བར་དུ་བརྟན་གྱུར་ཅིག འགྲོ་བའི་དོན་དུ་བརྟན་གྱུར་ཅིག །གསས་
ཁང་བདེར་གཤེགས་ཕོ་བྲང་འདི། །སེམས་ཅན་སྒྲིབ་པ་སྦྱང་བའི་ཕྱིར། ཡུན་དུ་རྟག་ཅིང་བརྟན་གྱུར་ཅིག ཐིག་སྣ་ནུབ་ཏུ་དྲངས་ནས་བརྗོད་པ། །ཐིག་འདི་ཐབས་ཀྱི་མཆོག་གི་ཐིག །
སངས་པོ་འབུམ་ཁྲིའི་སྤྲུལ་པའི་ཐིག །མི་འཁྲུགས་བྱེད་པའི་ཐིག་ཅེས་བྱ། །འགྲོ་བའི་དོན་དུ་གདབ་པར་བྱ། །གསེར་ཀྱི་ས་གཞི་རིན་པོ་ཆེ། །འབྱུང་བའི་རྒྱུ་ལས་བསྐྱེད་པ་འདི། །བསྐལ་པའི་
རྐྱེན་ཀྱིས་མ་ཞིག་པར། །མ་ཞིག་བར་དུ་བརྟན་གྱུར་ཅིག །འགྲོ་བའི་དོན་དུ་བརྟན་གྱུར་ཅིག །གསས་ཁང་བདེར་གཤེགས་ཕོ་བྲང་འདིར། །སེམས་ཅན་སྒྲིབ་པ་སྦྱང་བའི་ཕྱིར། །ཡུན་དུ་
རྟག་ཅིང་བརྟན་གྱུར་ཅིག ཐིག་སྣ་ལྷོ་རུ་དྲངས་ནས་བརྗོད་པ། །ཐིག་འདི་ཤེས་རབ་ཕུལ་གྱི་ཐིག །སྟོན་པ་གཤེན་རབ་འོད་ཟེར་ཐིག མི་འགྱུར་བརྟན་པའི་ཐིག་ཅེས་བྱ། །འགྲོ་

བའི་དོན་དུ་གདབ་པར་བྱ། གསེར་གྱི་ས་གཞི་རིན་པོ་ཆེ། །འབྱུང་བའི་རྒྱུ་ལས་བསྐྱེད་པ་འདི། བསྐལ་བའི་རྐྱེན་གྱིས་མ་ཞིག་པར། །མ་ཞིག་བར་དུ་བརྟན་གྱུར་ཅིག །འགྲོ་བའི་དོན་
དུ་བརྟན་གྱུར་ཅིག །གསས་ཁང་བདེར་གཤེགས་ཕོ་བྲང་འདི། །སེམས་ཅན་སྒྲིབ་པ་སྦྱང་བའི་ཕྱིར། །ཡུན་དུ་རྟག་ཅིང་བརྟན་གྱུར་ཅིག །དེ་ལྟར་རྟག་ཅིང་གཞི་སྨོན་ལམ་རྫོགས་ནས། གསས་ཁང་
ཆེན་པོ་དེ་ལ་ཀོང་རྩེས་ཐིག་གདབ་སྟེ། ཐིག་གདབ་དང་པོ་མཐའ་ནས་གདབ། མཚོན་བཀྱེ་དབུས་ནས་དཀྱེ་བར་འབྱུང༌། གཞི་མ་ཕྱི་མ་རས་སུ་བོར། སེམས་ཅན་འཚོགས་པའི་ས་རུ་བཞག 
ཕྱི་སྐོར་ཕོ་འདོམ་ལྔ་བརྒྱ་ཡོད་པ་གཅིག བོན་ཉིད་མི་འབྱེད་གྲ་ཟུར་མེད་པའི་ཕྱིར། ཐིག་གི་དབྱིབས་ཀྱང་ཟླུམ་པོ་ཟླ་བ་ཉ་བ་བཞིན་དུ་བསྐོར། འདོམ་བརྒྱ་རས་སུ་བོར་ནས་ཡང་
གཅིག་ཟླུམ་པོར་བསྐོར། ཐིག་བར་དེ་ནི་སྟོང་གསུམ་ཕར་འདས་མུན་ནག་ཆེན་པོའོ། །ཕྱི་ཐིག་ཁ་ལ་འདོམ་གང་རྩེགས་ནས་སྟེང༌། འདོམ་བརྒྱ་རས་སུ་བོར་ནས་ཡང་གཅིག་
ཟླུམ་པོར་བསྐོར། ཐིག་བར་དེ་ནི་སྟོང་ཆེན་མཐར་ཐུག་འཇིག་རྟེན་ནོ། །ཕྱི་ཡི་ལྕགས་རི་ཆེན་པོ་དང་སྦྱར་ནས། བདེ་གཤེགས་སྟོང་རྩ་བརྒྱད་ཀྱི་སྐུ་དང་སྦྱར་ནས་སུ། སྐུ་གདུང་མཆོད་

རྟེན་སྟོང་དང་རྩ་བརྒྱད་བཞེངས་པ། ཟུར་བཞི་མཆོད་རྟེན་ཕྱི་མ་བས་སུ་བལྟབ་པས་མཐོ། ལོགས་བཞི་མཆོད་རྟེན་ཕྱི་བས་སུ་བུན་ཐང་ཙམ། ལྕགས་རིའི་འཕང་ནི་
འདོམ་བཞིའོ། །མཆོད་རྟེན་ཆུ་ཞེང་མཉམ་པའོ། །བརྒྱད་ནི་རྒྱན་དང་ཆས་པའོ། །ཟུར་བཞི་ཏོག་དང་བྱ་རུའོ། །འཁོར་དང་གཙོ་བོའི་ཁྱད་པར་རོ། །དེ་ནས་ཐིག་ཐག་བཞིར་ལྟབ་ནས་དཀྱིལ་གྱི་
ལྷག་མ་ལུས་པ་ལ། ཤར་ནུབ་ལྷོ་བྱང་མ་ནོར་བར། ཤར་ནས་གཅལ་ནས་ཟུར་བཞི་ལ། མཚན་མའི་ཕུར་པ་བཞི་བཙུགས་ནས། ཟུར་ཐིག་གཉིས་བསྣོལ་དབུས་སུ་དྲང༌། ཟུར་
བཞི་གྲུ་བཞི་འཐེན་ནས་ནི། །བར་གྱི་འཁྱམས་ཁང་རྩིག་པའོ། །འཕང་གི་ཚད་ནི་འདོམ་ལྔའོ། །འདོམ་གང་ཞབས་རྨེང་ས་ནང་ངོ་། །འདོམ་གང་ཁ་བདེ་ཁང་ཐོག་གོ། །འདོམ་གང་ས་
མཚམས་སྐྱ་རིས་སོ། །བར་དུ་འདོམ་དོ་ལུས་པ་ལ། སྟེང་ལ་མཐོ་རིས་གསུམ་དུ་བྲི། འགབ་ལ་ངན་སོང་གསུམ་དུ་བྲི། དབུས་ཀྱི་ཁྱམས་ཁང་ཁྲ་བོ་ནི། སྟོང་གཉིས་བར་མའི་
འཇིག་རྟེན་ནོ། །དབུས་སུ་འདོམ་བརྒྱད་གྲུ་བཞི་ནི། ཁྱམས་ཁང་སུམ་ལྟབ་བས་སུ་མཐོ། ཁྱམས་ཁང་ཀ་ཚད་འདོམ་ནི་ཕྱེད་དང་གསུམ། གདུང་ཚད་འདོམ་ནི་ཕྱེད་དང་དོ། །ཁྱམས་

ཚད་འདོམ་དོ་ཁྲུ་རེའོ། །ཀ་གཞུའི་ཚད་ནི་ཁྲུ་གང་ངོ༌། །བྲེ་ཡི་ཚད་ནི་མཐོ་དོའོ། །ཕུལ་གྱི་ཚད་ནི་མཐོ་གང་ངོ༌། །ཕྱམ་བར་ཚད་ནི་ཁྲུ་གང་ངོ༌། གཞལ་ཡས་འོད་རིས་སྣ་ལྔ་ནི། །ཕྱམ་ཉིད་ལ་
ནི་འོང་བའོ། །ཕྱམ་བར་དུ་ནི་གཡུང་དྲུང་ངོ་། །གླིང་སྐོར་ཉི་ཤུ་རྩ་ལྔའོ། །དབུས་བཞག་ཕྱོགས་བཞི་གསུམ་བསྲེས་པའི། །རིན་ཆེན་སྣ་ལྔའི་གཡུང་དྲུང་ངོ་། །གཡུང་དྲུང་ཕྱོགས་བཞི་དབུས་དང་
ལྔ། བདེར་གཤེགས་སྟོང་གི་སྐུ་བཞེངས་པ། དེ་ནི་ཁྱམས་ཁང་ཚད་ཡིན་ནོ། །དབུ་རྩེ་ཤིང་ཚད་ལྟབ་འགྱུར་རོ། །ཕྱམ་ཚད་བར་ནི་ཁྱམས་དང་མཐུན། ཁྱུང་གུར་ཁྱུང་འདབ་ཁྱུང་མགོ་
གསུམ། བུན་ཐང་བུན་ཐང་འགྱུར་བའོ། །དབུས་ཀྱི་གཙང་ཁང་རྩེ་རྒྱལ་ནི། སྟོང་གཅིག་པ་སྤྱི་ཕུད་ཀྱི་འཇིག་རྟེན་ནོ། །གཙང་ཁང་ལ་ནི་ཤར་དུ་སྒོ་གཅིག་གོ ཁྱམས་ཁང་ལ་ནི་
ཕྱོགས་བཞི་སྒོ་བཞིའོ། །ལྕགས་རི་ལ་ནི་ཡང་ཕྱོགས་བཞིར་འདོར་བའི་སྒོ་བཞིའོ། །དབུས་ཀྱི་གཙང་ཁང་འདོམ་བཅུ་ལ། དོ་ནི་ཞབས་རྨེངས་ནང་ངོ་། །དོ་ནི་ཁ་བད་ཁང་ཐོག་གོ། །དོ་ནི་
ས་མཚམས་སྐྱ་རིས་སོ། །དོ་ནི་ཁྲི་དང་སྐུ་ཉིད་དོ། །དོ་ནི་འོད་དང་ཟེའུ་འཕྲོ་གོ། གཙང་ཁང་ཐོག་དབུས་སྟོང་པའོ། །དེ་ལས་འོད་ཀྱིས་བསྐོར་བའོ། །དེ་ལས་འོད་ཟེར་འཕྲོ་བའོ། །དེ་ནས་ཡིག་

འབྲུ་གསལ་བའོ། །དེ་ལས་སྐུ་བཞིའི་ལྷ་བསྐྱེད་དོ། །ལྷ་ལས་ལྷ་བསྐྱེད་འགྲོ་བའི་དོན་མཛད་པ། ཁྱམས་ཁང་ཕྱོགས་བཞི་མཚམས་བཞི་ཕུབ་ནམ་
མཁའ་ལ་བརྒྱ་དང་ཉི་ཤུ་རྩ་ལྔ་གནས་པའི་ས། མཚན་དང་ལྡན་པའི་ཁྱེའུ་ཆུང་བཞི་ལྡད་ཀྱི་སྒོ་ལ་གནས། ཁྱམས་ཀྱི་ལོགས་ལ་རིགས་དྲུག་སེམས་ཅན་འབྱུང་བ་བཞི་ལ་
གནས། རླུང་ནག་མེ་དམར་ཆུ་སྔོ་ས་སེར་བར་སྣང་དཀར། རླུང་ནི་རྡོ་རྗེ་རྒྱ་གྲམ་མོ། །མེ་རི་པད་མ་འདབ་བརྒྱད་དོ། །ཆུ་ནི་འཁོར་ལོ་བཞི་སྐོར་རོ། །ས་ནི་རིན་ཆེན་འབར་བའོ། །བར་སྣང་
ནི་ཁ་འལ་འོལ་དང་གསལ་ཕྱ་ཕྱོའོ། །དེ་ལ་རི་མོ་ཀླུས་བྲིས་ཀླུ་རྒྱལ་མངོན་ཤེས་ཅན། རིགས་དྲུག་སེམས་ཅན་ཇི་ལྟར་གནས་པར་འབྱུང་བ་ལྔ་ལ་བྲི། བདག་ཕྱ་ཡིས་སྐོས་
ཐིག་བཏབ་དེ་ལྟར་རོ། །ཕྱ་ཀེན་ཙེ་ལན་མེད་ཀྱིས་དེ་སྐད་སྨྲས་པས། དུས་དེ་ཙམ་གྱི་སེམས་ཅན་སྤྱི་ཡང་རིག་པ་དང་ལྡན་པ་མང་ངོ་། །དེའི་ནང་ནས་ཀྱང་དགེ་བ་ལ་འཚོགས་
པའི་དགེ་བ་ལ་སྟོངས་བྱེད་པ་རྣམས་ཤིན་ཏུ་ཡང་རིག་པ་ཆེ་ཞིང་ཤེས་རབ་གསལ་བས། ཀེང་ཙེས་སྐོས་བཤམས་ཐིག་བཏབ་བཞིན་དུ་ཡོ་མིས་མ་ཐོགས་འཕྲིན་ལས་བྱས།

རྩིག་མཁན་རྣམས་ཀྱིས་འཕང་ཡང་བསྟོད། བྱད་མཁན་རྣམས་ཀྱིས་ཕྱི་བདར་བྱས། ཤིང་མཁན་རྣམས་ཀྱིས་ཤིང་བཞོགས། རྡོ་མཁན་རྣམས་ཀྱིས་རྡོ་ཡང་སྦྱངས། །ལྕགས་མཁན་
རྣམས་ཀྱིས་ལྕགས་ཀྱང་བརྡུངས། གསེར་དངུལ་མཁན་གྱིས་ཞུན་ཀྱང་བཏབ། ཚོན་རྩི་མཁན་གྱིས་ཚོན་ཡང་སྦྱངས། བྲིས་མཁན་རྣམས་ཀྱིས་བྲིས་ཀྱང་བྲིས། ཀོང་རྩེ་བསོད་ནམས་
ལྡན་པ་ཡིས། དགུང་ཟླ་གཅིག་གི་འགོ་གཞུག་ལ། གསས་ཁང་མཐའ་རུ་རྒྱས་པར་གྲུབ། འཚོགས་པ་ཀུན་ཀྱང་དད་པ་སྐྱེས། ངོ་མཚར་ཆེ་བའི་གསས་ཁང་དེ་ལ། རྒྱ་ཀོང་རྩེ་
འཕྲུལ་གྱི་རྒྱལ་པོ་ཡིས། །ཤིན་ཏུ་དགའ་བའི་སེམས་སྐྱེས་ནས། བསྟོད་པའི་ཚིག་སྨྲས་པ། བཀྲ་གསལ་གཟི་བརྗིད་ངོ་མཚར་བདེ་གཤེགས་གནས། སྣང་སྲིད་ཀུན་འདུས་བཟོ་སྣ་ཁྱད་
པར་ཅན། རྒྱ་མཚོའི་གླིང་ལ་བཀྲ་གསལ་འོད་ཟེར་འཕྲོ། འཚོགས་པ་ཀུན་གྱིས་འདི་ལ་མཚན་ཞིག་ཐོགས། ཕྱྭ་ཀེན་ཙེ་ལན་མེད་ཀྱིས་གསས་ཁང་དེ་ལ་མཚན་གསོལ་བ། 
དཀར་ནག་བཀྲ་གསལ་རྒྱ་མཚོའི་གླིང་ཐོག་འབར་དུ་བཏགས་སོ། །དེ་ལ་ཀོང་རྩེ་འཕྲུལ་གྱི་རྒྱལ་པོས་སླར་གསོལ་བ། ཕྱྭ་ཀེན་ཙེ་ལན་མེད་ལགས། དཀར་ནག་བཀྲ་གསལ་

རྒྱ་མཚོའི་གླིང་ཐོག་འབར་དུ། གསས་ཁང་འདིའི་མཚན་བཏགས་པ་ཅིའི་ཕྱིར་ན་འདོགས། དེ་ལ་ཕྱྭ་ཀེན་ཙེ་ལན་མེད་ཀྱིས་སླར་གསོལ་པ། གསས་ཁང་འདིའི་
མཚན་དཀར་ནག་བཀྲ་གསལ་རྒྱ་མཚོའི་གླིང་ཐོག་འབར་དུ་བཏགས་པའི་དོན་ཆེད་འདི་ལྟར་རོ། །གསས་ཁང་འདིའི་པད་ལྷ་ཡིས་བཏགས་པས། རྩེ་མོ་ན་ཉི་མ་ཤར་ཏེ་དཀར། གསས་
ཁང་འདིའི་གཞི་སྲིན་གྱིས་བཏིང་པས །རྩ་བ་ན་མུན་སྲོས་ཏེ་ནག །གསས་ཁང་འདིའི་རྐེད་པར་ཀླུ་ཡིས་བྲིས་པས། བར་ན་འཇའ་འཁྱུག་སྟེ་བཀྲ། ལྷ་མ་སྲིན་སྡེ་བརྒྱད་ཀྱི་བཟོ་བོ་མང་
པོས་བཟོ་སྣ་སོ་སོར་བྱས་པས། ས་ས་ནས་གསལ། རྒྱ་མཚོའི་གླིང་གི་ཐོག་ན་འོད་ཟེར་ལམ་ལམ་འབར་བས། གསས་ཁང་འདིའི་མཚན་རྒྱ་མཚོའི་གླིང་ཐོག་འབར་དུ་འདོགས་པ་དེའི་
ཕྱིར་རོ། །ཀོང་རྩེ་ལ་སོགས་འཚོགས་པ་ཐམས་ཅད་ཀྱང༌། གསས་ཁང་མཚན་དེ་རིགས་པས་ངོ་མཚར་སྐྱེས། དེ་ནས་ཀོང་རྩེ་འཕྲུལ་གྱི་རྒྱལ་པོས་ཀྱང༌། དགེ་བའི་སྟོངས་ལ་བྱོན་པ་
རྣམས་ལ་གསོལ་ཟས་སྣ་ཚོགས་དྲངས་ནས་གསེར་ཕྱེ་མང་པོ་ཕུལ། དགེ་བའི་སྟོངས་བྱེད་རྣམས་ཀྱང་སོ་སོའི་ཡུལ་དུ་གཤེགས་སོ། །དེའི་ཚེ་དེའི་དུས་ན། ལྷ་མ་མིན་སྲིན་གྱི་བུ་རྣམས་

གྲོས་བྱས་ནས། སྲིན་ན་དྷ་ནག་པོ་སྐྱེས་གཅིག་གིས་སྲིན་ཐམས་ཅད་ལ་སྨྲས་པ། མིའི་བུ་རྒྱ་ཀོང་རྩེ་འཕྲུལ་གྱི་རྒྱལ་པོ་འདིས། དང་པོ་སྲིན་གནས་སུ་འདུག་ཏུ་མ་སྟེར་བར་སྙིང་ནས་དྲངས། བར་
དུ་མནའ་ཟོས་ནས་ཆད་བོར། ཐ་མར་ལྷ་དང་རྒྱ་འདྲེ་བྱེད་པ་ཁོའི་སྨོན་ལམ་གྱིས་སྲིན་ཕམ་དུ་བཅུག །ད་སྲིན་དམག་ཐམས་ཅད་ངའི་སྤྱན་སྔར་འདུས་ཤིག འདི་ལ་གཞན་དག་མ་
གྲུབ་ཀྱང༌། རང་ཅག་སྲིན་གྱིས་གཞི་མ་བཏིང་བའི་གསས་ཁང་དཀར་ནག་བཀྲ་གསལ་གླིང་ཐོག་འབར། རྨང་ནས་རྐོས་ལ་རྒྱ་མཚོའི་ནང་དུ་བདལ་ལ་བཏང༌། དེ་སྐད་ཅེས་སྨྲས་པས། 
སྲིད་ཐམས་ཅད་ཀྱང་སྲིན་གྱི་རྒྱལ་པོའི་བཀའ་བྱུང་བས། སྲིན་དམག་མང་པོ་འཚོགས་སོ། །སྲིན་གྱི་ཕྱོགས་བཞིའི་དམག་དཔོན་ནི། སྲིན་པོར་རག་ཤ་གླང་མགོ་དང༌། འདའ་ཤ་གྷྲི་བ་
དང༌། གར་མ་ཛ་ལ་དང༌། ཡག་ཤ་ཁོ་རེ་དང་བཞིས་བྱས་སོ། །གཞན་དག་ཀྱང་སྲིན་མ་ཡིན་པ་སེམས་ཅན་ལོག་སྲེད་ཅན་མང་པོ་བསྡུས་སོ། །སྲིན་གྱི་འཁོར་ལོ་དང༌། འགའ་ཏི་
ཤགས་དང༌། བུམ་རིལ་དང༌། ཐུན་སྐྱོགས་དང༌། ཀ་མ་ལི་ལ་སོགས་པ་མང་པོ་ལག་ཆར་ཐོགས་ནས། གསས་ཁང་དཀར་ནག་བཀྲ་གསལ་གླིང་ཐོག་འབར། སྲིན་གྱི་དམག་

གིས་བསྐོར་ནས་བཤིག་ཏུ་བྱུང༌། དེ་ལ་རྒྱ་ཀོང་རྩེ་འཕྲུལ་གྱི་རྒྱལ་པོས། བསོད་ནམས་ཀྱི་ལྷ་བསྭོས་བཏབ་ནས། སྡོམ་བྱེད་ཀྱི་ཕྱག་རྒྱ་ཐུགས་ཀར་བཅངས་ནས། སྲིན་པོ་
དབང་དུ་བསྡུས་པའི་ཕྱག་རྒྱ་དང་། སྙིང་པོ་རྒྱུན་དུ་བཟླས་ཀྱང༌། མིས་གསང་ཚིག་མ་ཐུབ་ཅིང། སྲིན་དང་ཆད་བྱས་མི་ཡིས་བཤིགས་པའི་ལ་ཡོགས་ཀྱིས། ཕྱག་རྒྱའི་བྱིན་རླབས་དང༌། སྔགས་ཀྱི་
ནུས་མཐུ་ཡང་སྔ་མ་བས་མཐུ་ཆུང་བར་གྱུར་ནས། སྲིན་གྱི་དམག་དཔུང་རྣམས་ཀྱང་འཇིགས་ཤིང་རེངས་མ་ནུས། གསས་ཁང་རྐོ་བ་མ་གྲུབ་ཙམ། སྲིན་དམག་མང་པོས་བསྐོར་ནས་གསས་ཁང་
ཤིན་ཏུ་འདར། དེ་ལ་བདུད་ཁྱབ་པ་ལག་རིང་ཀྱིས་མཐོང་ནས། སྲིན་གྱི་དམག་དྲུང་དུ་འོངས་ནས་སྨྲས་པ། ཀོང་རྩེ་འཕྲུལ་གྱི་རྒྱལ་པོ་མི་ལ་འཕྲུལ་ཆེ་བསོད་ནམས་ལྡན། མོད་ལ་
གསས་ཁང་འཇིག་པར་མི་འགྱུར་གྱིས། དམག་མ་གྱེས་པར་སྐོར་ལ་ཆོ་ངས་ཐོབ། ང་ཡིས་རྒྱ་མཚོའི་གཏིང་དུ་ཆུ་སྲིན་རྒྱལ་བ་ཡོད་པའི་དྲུང་དུ་འགྲོ། །ཆུ་སྲིན་གཉིད་ལོག་པ་སླང་ལ་
གསས་ཁང་འདི་བསྟན་གྱིས། གསས་ཁང་ཤིན་ཏུ་བཀྲ་ལ་གསལ་བ་འདི། ཆུ་སྲིན་གྱི་ཟས་སུ་མཐོང་ནས་ཁ་གདངས་པས། མཚོ་དང་གསས་ཁང་གཉིས་ཀ་ཆུ་སྲིན་གྲེ་བར་འགྲོ། བོན་

གྱི་བསྟན་པ་ནུབ་ན་འུ་བུའི་བསམ་པ་གཟོད་ཅིག་འགྲུབ། དེ་སྐད་ཅེས་བདུད་ཁྱབ་པ་ལག་རིང་གིས་སྨྲས་ནས། རྒྱ་མཚོའི་གཏིང་དུ་ཕྱིན་པས། ཆུ་སྲིན་ཉལ་བ་རྫུ་འཕྲུལ་གྱི་རླུང་གིས་
བསླངས་ནས། གནམ་ལ་མིག་ཕྱེ་ནས། གསས་ཁང་དཀར་ནག་བཀྲ་གསལ་རྒྱ་མཚོའི་གླིང་ཐོག་འབར་མཐོང༌། ཆུ་སྲིན་ཉལ་ཉལ་བ་ལྟོགས་པའི་ཟས་སུ་མཐོང་ནས་ཁ་གདངས་
པས། མཚོ་དང་གསས་ཁང་བཅས་ཏེ་ཇེ་དམའ་ཇེ་དམའ་ཆུ་སྲིན་གྲེ་བར་འདས་ལ་ཁད། ཀླུ་སྲིན་ཀླུ་ཕྲུག་མང་པོས་རི་མོ་སྙིང་མོ་བསྡུག་ནས་རྐོ་ཞིང་གཅོག་ལ་ཁད། །དེའི་ཚེ་དེའི་དུས་
ན། རྒྱ་ཀོང་རྩེ་འཕྲུལ་གྱི་རྒྱལ་པོ་ཡང༌། ཡི་མུག་ག་ཆད་འཇིགས་པའི་སེམས་སྐྱེས་ནས། མིག་ནས་མཆི་མ་ཕྱུངས་ནས། ཁ་གནམ་དུ་བལྟས་ནས། སྨེས་ནས་
བོས་པ། འཇིག་རྟེན་གྱི་ཁམས་འདི་ན། འགྲོ་བའི་དོན་མཛད་པ། ཐུགས་རྗེ་ཆེ་ལ་ཐབས་མཁས་པ་སུ་བཞུགས།  བདག་གིས་འཆི་བའི་རྒྱགས་སུ་དགོངས་ནས་དཀའ་
བ་ཉམས་སུ་བླངས་བའི་གསས་ཁང་འདི། རྒྱ་མཚོའི་གླིང་དུ་རླག་ནས་འགྲོ་བ་ཞིག་སྣང་ངོ༌། །གཡུང་དྲུང་བོན་གྱི་བསྟན་པ་ནི་ནུབ་སྟེ་འགྲོ་བར་ངེས་སོ། །གནོད་པར་བྱེད་པའི་བདུད་དང་

སྲིན་པོ་རྣམས་དར་ཏེ་འགྲོ་བར་ངེས་སོ། །དགེ་བའི་སྟོངས་དང་བསྟན་པ་སྲུང་བ་ཡོད་ན། ད་སྙིང་རྗེའི་དུས་ལ་བབ་བོ། །དེ་སྐད་ཅེས་སྨྲས་ནས་བོས་པས། དེ་སུའི་ཐུགས་སུ་
གསོལ་ཅིང་སྙན་དུ་བོན་ན། འཇིག་རྟེན་གྱི་ཁམས་ལྷོ་འཛམ་བུ་གླིང་གི་ནུབ་ཕྱོགས། ཆུ་བོ་ཆེན་པོ་བཞི་འབབ་པའི་འགོ། གངས་དབལ་སོ་མདུང་རྩེའི་ར་བ། རི་གཡུང་དྲུང་དགུ་
བརྩེགས་ཀྱི་རྩ་བ། །བྲག་སེང་གེའི་རྒྱབ་སྣོལ་གྱི་བར། ཤིང་གཞའ་ཚོན་འོད་འབར་གྱི་གསེབ། རྩྭ་མེ་ཏོག་སྣ་ཚོགས་ཀྱི་ཚལ། གསོས་བདུད་རྩི་སྨན་གྱི་ནགས། གནམ་འཁོར་
ལོ་རྩིབས་བརྒྱད་ཀྱི་འོག ས་པད་མ་འདབ་བརྒྱད་གྱི་སྟེང༌། གནས་རིན་པོ་ཆེ་འབར་བའི་མཁར་བལ་པོ་སོ་བརྒྱད་ན། སྟོན་པ་གཤེན་རབ་མི་བོ་བཞུགས་པས་གསན་ཏེ། ཐམས་
ཅད་མཁྱེན་པའི་ཡེ་ཤེས་དང་ལྡན་པས། འགྲོ་བ་དེ་དག་འདུལ་བའི་དུས་ལ་བབ་པ་དང༌། བསྟན་པ་རྣམ་པ་གསུམ་བཞག་པའི་ས་ཡིན་པ་དང༌། དགེ་བའི་སྟོངས་གདབ་པའི་དུས་ལ་བབ་པ་དང་། འཁོར་
མཚན་དང་ལྡན་པའི་ཁྱེའུ་ཆུང་བཞི་ལ་སོགས་པ། གཡུང་དྲུང་སེམས་དཔའ་ལྔ་སྟོང་ལྔ་བརྒྱ་དང་ཆས་ནས་བྱོན་ནོ། །བྱོན་པའི་དུས་དེར་འཇིག་རྟེན་གྱི་ཁམས་ཀྱང༌རབ་ཏུ་གཡོའོ། །རབ་ཏུ་

འགུལ་ལོ། རབ་ཏུ་མེར་རོ། །རབ་ཏུ་འུར་རོ། །རབ་ཏུ་ཆེམ་མོ། །དེ་ལ་སེམས་ཅན་ཀུན་ཀྱང་རྟོག་པ་སྐྱེས་ཤིང་འཇིགས་ཤས་ཁྱེར་རོ། །དུས་དེར་གསས་ཁང་དཀར་ནག་བཀྲ་གསལ་རྒྱ་
མཚོའི་གླིང་ཐོག་འབར་གྱི་དྲུང་སྐོར་དུ། འོད་ཟེར་སྣ་ཚོགས་འཐིབས་སོ། །མེ་ཏོག་གི་ཆར་བབས་བོ། །དེ་ལ་རྒྱ་ཀོང་རྩེ་འཕྲུལ་གྱི་རྒྱལ་པོ་ཡང་ཤིན་ཏུ་སྤྲོ་བ་སྐྱེས་ནས། ལྷ་ཕྱག་
ཕྱོགས་བཞིར་བཙལ་ནས། ནམ་མཁའ་ལ་སྔ་ན་མ་མཐོང་བའི་སྐྱེས་མཆོག་ཁྱད་པར་ཅན། མཚན་དང་ལྡན་པའི་ཁྱེའུ་ཆུང་ལྔ་སྟོང་ལྔ་བརྒྱད་ཡིས་བསྐོར་ནས། གསས་
ཁང་དཀར་ནག་བཀྲ་གསལ་རྒྱ་མཚོའི་གླིང་ཐོག་འབར་གྱི་ལྕགས་རིའི་ནང་དུ་ཕེབས་སོ། །རྒྱ་ཀོང་རྩེ་འཕྲུལ་གྱི་རྒྱལ་པོས་ཀྱང༌། བདེ་བར་གཤེགས་པའི་ཞལ་མཐོང་སྤྲུལ་ནས་
བྱོན་པར་རིགས་ནས། ལྷ་ཕྱག་འཚལ་ཅིང་མེ་ཏོག་གཏོར་རོ། །དེ་ལ་གཤེན་རབ་མི་བོའི་བཀའ་སྩལ་པ། རྒྱལ་པོ་རྒྱ་ཡི་རིགས་ཀོང་རྩེ་འཕྲུལ་གྱི་རྒྱལ་པོ་ཁྱེད། སྔོན་ནས་
སྡིག་པའི་སྒྲིབ་སྦྱངས་དགེ་བའི་ཚོགས་བསགས་པས། སྐྱེ་བ་འདི་ལ་བསོད་ནམས་ཚོགས་ཀྱང་རྫོགས་སུ་ཏེ། བདག་ནི་སེམས་ཅན་དཔལ་མགོན་སྟོན་པ་གཤེན་རབ་མི་

བོ་ཡིན། །ད་ལྟ་དགེ་ལ་ཐང་ཆོད་ཁྱོད་ཀྱི་གྲོགས་དང་སྟོངས་ལ་འོངས་པ་ཡིན། བདུད་དང་སྲིན་པོ་ལ་སོགས་དགེ་བའི་བར་ཆད་རྣམས། བདག་གི་བྱིན་གྱིས་རླབས་ཀྱིས་ཁྱོད་
ལ་མི་ཚུགས་པར་བྱའོ། །སྐྲག་པ་མ་སྐྱེ་ཡི་མུག་ད་མ་བྱེད། དད་པའི་སེམས་བསྐྱེད་གུས་པའི་ལྷ་ཕྱག་འཚོལ་ཅིག། གཤེན་རབ་ཀྱིས་དེ་སྐད་ཅེས་གསུངས་ནས། ཞབས་དཀྱིལ་མོ་ཀྲུང་
བཅས་ནས། ཕྱག་གཡོན་པ་གཡོན་པའི་པུས་མོ་ལ་བཞག །གཡས་པ་གཡས་པའི་སྙན་གྱི་ཐད་ཀར་གདེངས་ནས་ཞལ་ནས་སྔགས་བརྗོད་པ། མུ་ཡེ་སྤྲོས་ཁྱུང་ཡེ་ལམ་ཀྲི་ཁྲི་
ཏར་དར་གསལ་འབར་འོད་དཔག་རམ། སྟོན་པའི་ཐུགས་རྗེ་དང༌། ཕྱག་རྒྱའི་བྱིན་རླབས་དང༌། སྔགས་ཀྱི་མཐུ་དང༌། ཀོང་རྩེའི་བསོད་ནམས་གསས་ཁང་གི་སྒོ་བཞི་ལ། སྒོ་ཁྱུད་གཡས་
གཡོན་དུ་རིན་པོ་ཆེའི་ཀ་བ་རེ་རེ་སྐྱེས་སོ། །དེའི་སྟེང་དུ་མེ་རིའི་འཁོར་ལོ་རེ་རེ་སྐྱེས་སོ། །དེའི་སྟེང་དུ་སྲིན་པོའི་གཟུགས་བརྙན་སྔོ་སྐྱ་ཐལ་ཀ་བ་རེ་རེ་གཡས་སུ་སྐྱེས་སོ། །དེའི་སྟེང་དུ་
སྲིན་མོའི་གཟུགས་བརྙན་དམར་ནག་ཁམ་པ་མོ་རེ་རེ་གཡོན་དུ་སྐྱེས་སོ། །སྲིན་པོའི་སྟེང་དུ་བརྗིད་པའི་སེང་གེ་རེ་རེ་སྐྱེས་སོ། །སྲིན་མོའི་སྟེང་དུ་རྔམ་པའི་སྟག་རེ་རེ་སྐྱེས་སོ། །སྟག་

སེང་གི་སྐེད་པ་ན་དབལ་གྱི་ཁྲོ་བོ་ཆེན་པོ་བཞི་ནི། ཞབས་བཞིར་བགྲད་པ་རེ་རེ་བཞུགས་གོ། །དབལ་གྱི་ཁྲོ་བོ་ཆེན་པོ་བཞི་ཡང༌། སྐུ་མདོག་མཐིང་ནག་བརྗིད་དང་ལྡན། དབུ་ནི་
དགུ་ཕྱག་ནི་བཅོ་བརྒྱད་ཞབས་ནི་བཞི། གསས་ཁང་གི་སྒོ་བཞི་ལ། ཤར་ན་ཟོ་བོ་དབུ་དགུ། བྱང་ནས་གཟེ་མ་དབུ་དགུ། ནུབ་ན་རུ་ཅོ་དབུ་དགུ། ལྷོ་ན་རོམ་པོ་དབུ་དགུ། གསས་
ཁང་སྒོ་བཞིའི་སྒོ་སྲུང་རྒྱན་དང་ཆས་པ་བཀྲ་ལམ་གྱིས་སོང་། །སྒོ་སྲུང་ཆེན་པོ་དེ་བཞིའི་ཞལ། བདུད་དང་སྲིན་པོ་ལོག་འདྲེན་དམག་གིས་མཐོང་། ཀུན་ཀྱང་འཇིགས་ནས་འདར་ཏེ་སོང༌། 
དམག་དཔོན་བཞི་ཡིས་བལྟས་ཏེ་བརྟགས། གཟུགས་བཟང་སྐྱེས་བུ་ཆེན་པོ་བཞི། སྐུ་མདོག་མཐིང་ནག་བརྗིད་དང་ལྡན། དབུ་དགུ་ཕྱག་ནི་བཅོ་བརྒྱད་པ། ཞབས་བཞི་བགྲད་ནས་
ཁྲོ་ཚུལ་ཅན། ཁྱུང་གི་དབུ་དང་འབྲུག་གི་དབུ་དང་། སེང་གེའི་དབུ་དང་ཆུ་སྲིན་དབུ། སྟག་གི་དབུ་དང་གཡག་གི་དབུ། གཟིག་གི་དབུ་དང་སྦྲུལ་གྱི་དབུ། དབུ་བརྒྱད་དཀྱིལ་ན་འཁྲོས་
པ་མི་ཡི་དབུ། །བཅོ་བརྒྱད་ཕྱག་ན་མཚོན་རེ་བསྣམས། བརྡེག་པའི་མདའ་དང་འབུགས་པའི་མདུང་དང༌། གཤོག་པའི་སྟ་རེ་དང༌གཅོད་པའི་དགྲ་སྟ་དང༌། གཏུབ་པའི་རལ་གྲི་དང༌སྟིམ་

པའི་ཆུ་གྲི་དང༌། འཚོགས་པའི་ཐུ་ལུམ་དང༌། །འབུགས་པའི་གསོར་ཆེན་དང༌། འདྲ་བའི་སོག་ལེ་དང༌། འདྲ་བའི་སྤུ་གྲི་དང༌། བསྐོར་བའི་འཁོར་བའི་འཁོར་ལོ་དང༌། བསྒྱུར་བའི་
ཡ་ལད་དང༌། དམྱལ་ཐག་གཅོད་པའི་ཀ་མ་ལི་དང༌། སྲེག་པའི་གཏར་རྡོ་དང༌། འཆིང་བའི་ལྕགས་སྒྲོགས་དང༌། དབལ་ཟེར་གྱི་ཆུ་ཁོལ་དང༌། འོད་ཟེར་གྱི་མེ་དཔུང་དང༌། དྲག་རྩལ་གྱི་
ཐོག་མདའ་དང་བཅོ་བརྒྱད་དོ། །ཞབས་བཞི་བགྲད་པ་ནི། མེ་རིའི་ཞབས་ནི་འབར་བའོ། །གཡུང་དྲུང་ཞབས་ནི་ལྔ་སྐོར་རོ། །འཁོར་ལོའི་ཞབས་ནི་དགུ་བསྐོར་རོ། །པད་མའི་ཞབས་ནི་འདབ་
བརྒྱད་དོ། །དེ་ལྟར་དབལ་གྱི་ཁྲོ་བོ་བཞི། ལོག་འདྲེན་སྲིན་གྱི་དམག་ཐོག་ཏུ། དབུ་ནི་གཅོགས་སྤྱན་ནི་བཟློག ཞལ་ནི་གདངས་ཚེམས་ནི་གཙིགས། ཕྱག་ནི་གདེངས་ཞབས་ནི་བགྲད། 
སྤྱན་ནི་འོད་ཟེར་ལས་ཚ་ཚ་ཡར་མར་འཕྲོ་འཕྲོ། ལྗགས་ཀྱི་དབང་པོ་ལས་གསེར་ཙོ་ཞུན་མ་རིལ་རིལ། སྲིན་པོ་བདུད་དང་ལོག་འདྲེན་དམག་ཐོག་ཏུ་ཤིན་ཏུ་དྲག་པར་བྱུང་བར་
མཐོང་ནས་སུ། སྲིན་པོ་རྣམས་ཀྱང༌གསས་ཁང་རྨང་ནས་རྐོ་བ་བས། རང་རེའི་ཡུལ་དུ་ཡང་མ་ཆགས་པར། མཐའ་ཡི་ལྕགས་རི་ཆེན་པོ་བརྒལ་བའི་མུན་ནག་ཆེན་པོའི་

གླིང་ལ་སིབ་ཀྱིས་བྲོས་ཏེ་སོང་ངོ་། །སྟོན་པ་གཤེན་རབ་ཐུགས་རྗེ་བྱིན་རླབས་ཀྱིས། དགེ་བའི་བར་ཆད་དེ་ལྟར་བྱེད་ཞིང་དེངས། ཕྱི་རབས་སེམས་ཅན་དགེ་བ་ཅན། བདེར་གཤེགས་ཕོ་བྲང་
གསས་ཁང་ལ་རྒྱན་དང་ཆས་པའི་ཁྲོ་བོ་སྒོ་རུ་སྲུང་དུ་བཅུག་ན་ཡོན་ཏན་དེ་ལྟར་ཆེའོ། དེ་ནས་ཡང་སྟོན་པའི་གང་དུ་སྨོས་པའི་ཕྱག་རྒྱ་དང་སྔགས་བརྗོད་པས། དེའི་བྱིན་རླབས་ཀྱིས་
གསས་ཁང་ཆེན་པོ་དེའི་ནང་ན། སེམས་ཅན་རྣམས་ཀྱི་བཀྲིད་དྲང་ཕྱིར། སྤྲུལ་པའི་སྐུ་ཡི་གཟུགས་བརྙན་སྟོང་རྩ་བརྒྱད་བཞེངས་སུ་གསོལ་བ་ལ། སྤྲུལ་པའི་སྐུ་རྒྱན་དྲུག་
བཀྲ་ལམ་གྱིས་སོང་ངོ་། དབུའི་ཟེའུ་ཕྲོག་ནས་མགུར་གྱི་བུམ་པ་ཡན་ཆད་དུ། བྱ་ཁྱུང་གི་ཁ་ནས་ཆུ་སྲིན་ཟ་བ་དང༌། མགུར་གྱི་བུམ་པ་ནས་ཐུགས་ཀྱི་དཔལ་བེའུ་ཡན་
ཆོད་དུ་གཡུ་འབྲུག་ཞལ་ནས་ཀླུ་ཕྲུག་ཟ་བ་དང༌། ཐུགས་ཀྱི་དཔལ་བེའུ་ནས་ཞབས་ཀྱི་ལོང་བུ་ཡན་ཆོད་དུ། སེང་གེའི་ཁ་ན་བྲམ་ཟེ་ཟ་བ་རུ་ལམ་གྱིས་སོང་བས། །དེ་ལྟར་
སྤྲུལ་པའི་སྐུ་ལ་རྒྱན་དྲུག་རྫོགས་པས། དང་ལ་ཆུ་སྲིན་ཁ་གདངས་པས་མཐོང་ནས་བརྟགས་པས། སེམས་ཅན་རྭ་ཡི་ཐོར་ཚུགས་རི་རབ་བརྩེགས་པ་འདྲ་བ། མིག་གཡས་

གཡོན་ཉི་ཟླ་ཐང་ལ་ལྷུང་ལ་འདྲ་བ། མཆུ་ལྕགས་རི་ནག་པོ་བཀུག་པ་འདྲ་བ། སོ་གངས་རི་དཀར་པོ་བསྣོལ་བ་འདྲ་བ། གཤོག་པ་ཟངས་རི་ལྕགས་རི་གཏམས་པ་འདྲ་
བ། སྤུ་སྤྲིན་ཚོགས་སྟུག་པོ་འཁྲུགས་པ་འདྲ་བ། འཇུག་མ་ཡོངས་འདུས་ས་བརྡོལ་དྲིལ་བ་འདྲ་བ། སྡེར་མོ་ལྕགས་ཀྱུ་ཁ་བརྒྱད་གཟེངས་པ་འདྲ་བ། གསུས་པ་དམྱལ་བའི་ཁྲག་
མཚོ་བསྐྱིལ་བ་འདྲ་བ། རྩ་རྒྱུས་འཇའ་ཚོན་རི་མོ་བྲིས་པ་འདྲ་བ། དེས་རང་འདྲ་ཆུ་སྲིན་ཟུང་བ་ཅིག་སྤར་མོས་བརྒྱབ་ནས། ཁར་བཅུག་ནས་ཟ་བར་འདུག་པ་ནི་ཆུ་སྲིན་ཁ་གདངས་
པས་མཐོང་ནས་ཁ་དང་མིག་གཉིས་ཀ་བཙུམས་ནས་ཤིན་ཏུ་བྲེད་པས། རྒྱ་མཚོའི་གཏིང་དུ་མགོ་བོ་བསྟན་ནས་བྲོས་ཏེ་སོང་ངོ༌། །སྟོན་པ་གཤེན་རབ་ཐུགས་རྗེ་བྱིན་རླབས་ཀྱིས། 
དགེ་བའི་བར་ཆད་དེ་ལྟར་བྱེར་ཞིང་དེངས། །དེ་ནས་ཡང་ཀླུ་ཕྲུག་མང་པོ་རི་མོ་སྙིང་དུ་བསྡུག་ནས་བརྐོ་ཡིན་གཅོག་ཏུ་འོང་བས་མཐོང་ནས་བརྟགས་པས། སེམས་ཅན་རྭ་ལ་དུང་གི་ཁྲི་
འཕང་དགུ་བརྩེགས་ཡོད་པ། མིག་གཡས་གཡོན་སྐར་ཆེན་ལ་ཁར་ཤར་བ་འདྲ་བ། ཁ་མཚལ་གྱི་ལུང་པ་འདྲ་བ། ལྕེ་གློག་དམར་འགྱུ་བ་འདྲ་བ། སོ་གངས་རི་བསྣོལ་བ་འདྲ་བ།

གཤོག་པ་མེ་ལྕེ་མཆེད་པ་འདྲ་བ། སྤུ་དང་ཁ་དོག་གཡུ་རུ་འདུག་པ། རྐང་ལག་སྦྲུལ་ནག་དཀྱུས་པ་འདྲ་བ། སྡེར་མོ་ཤ་ཟུངས་བཅུག་པ་འདྲ་བ། དེས་ཀླུ་ཕྲུག་ཟུང་ཅིག་ཁ་ནས་
ཟ་བར་མཐོང་ནས། ཀླུ་ཕྲུག་ཕྱི་མ་རྣམས་སེམས་ཅན་འཇིགས་པ་དེས་ཟོས་ཀྱིས་དགོས་ནས། མཐའ་ཡི་རྒྱ་མཚོ་ལ་ཡོ་བྲོས་ཏེ་སོང་ངོ༌། །སྟོན་པ་གཤེན་རབ་ཐུགས་རྗེའི་བྱིན་
བརླབ་ཀྱིས། དགེ་བའི་བར་ཆད་དེ་ལྟར་བྱེར་ཞིང་དེངས། །དེ་ནས་བྲམ་ཟེ་གནོད་སྦྱིན་རི་མོ་རྒྱན་ལ་ཆགས་ཤིང་། རི་མོ་རྐོ་བཅོག་བྱེད་པ་རྣམས་ཀྱིས་མཐོང་ནས་བརྟགས་པས། སེམས་
ཅན་ལུས་པོ་གངས་རི་ལ་ཉི་མ་ཤར་བ་འདྲ་བ། མིག་གཉན་ཆེན་ལྡོག་པ་འཁྲོས་པ་འདྲ་བ། སྡེར་མོ་བདུད་ཀྱི་ཟོར་བ་བཀུག་པ་འདྲ་བ། བ་སྤུ་བཙན་གྱི་དུག་མདའ་སྐྱེས་པ་འདྲ་བ། དེས་
བྲམ་ཟེ་དང་གནོད་སྦྱིན་བཟུང་ནས་ཟ་བར་མཐོང་ནས། ཀླུ་བྲམ་ཟེའི་རིགས་དང༌། གནོད་སྦྱིན་ཕྱི་མ་རྣམས་ཟོས་ནས་ཀྱིས་དོགས་ནས། དཔག་ཚད་བརྒྱ་བརྒལ་ནས་བྲོས་ཏེ་སོང་ངོ༌། །སྟོན་
པ་གཤེན་རབ་ཐུགས་རྗེའི་བྱིན་རླབས་ཀྱིས། དགེ་བའི་བར་ཆད་དེ་ལྟར་བྱེར་ཞིང་དེངས་པར་གྱུར། །དེ་ལ་སོགས་པའི་སེམས་ཅན་ལོག་པར་བྱེད་པ་ཐམས་ཅད་ཀྱང༌། བདེར་གཤེགས་སྐུ་ལ་

གདུག་པའི་སེམས་ཅན་རྣམས་རྒྱན་དང་གདན་དུ་བཀོད་པ་ནི། བར་ཆད་ཐམས་ཅད་ཟློག་པར་འགྱུར་རོ། །དེ་ལྟར་རྒྱ་ཀོང་རྩེ་འཕྲུལ་གྱི་རྒྱལ་པོ་ཡང༌། བསམ་པ་བཟང་པོས་འཆི་རྒྱགས་
དགེ་རྩ་བཞེངས་པའི་གསས་ཁང་མཐའ་རུ་བར་ཆོད་མེད་པར་ཕྱིན། ཤིན་ཏུ་ཡིད་དགའ་རབ་ཏུ་སེམས་སྤྲོ་ནས། སྟོན་པའི་སྐུ་ལ་བསྐོར་ཅིང་མཆོད་པ་ཕུལ། །དེ་ནས་ཡང་གཤེན་རབ་
ཀྱིས་བཀའ་སྩལ་པ། སེམས་ཅན་མི་ཡི་བུ་ལ་བསོད་ནམས་ཚོགས་ཆེ་བ། རྒྱ་ཀོང་རྩེ་འཕྲུལ་གྱི་རྒྱལ་པོ་ཁྱོད་ཡིན་པས། སྐུ་གཟུགས་སྐུ་གདུང་གསུང་རབ་གསུམ། བསྟན་པ་
རྣམ་གསུམ་རྗེས་བཞག་དཔེ། གསས་ཁང་འདི་རུ་འཚོགས་པར་བཞགས། སྐུ་གདུང་སྐུ་གཟུགས་རྣམ་གཉིས་ནི། འདི་རུ་སྔ་མ་རྫོགས་ནས་སྣང༌། ད་ཙམ་དགོས་པར་གལ་ཆེ་
བ། གསུང་རབ་འབུམ་སྡེ་རྒྱུད་ལྔ་ཡིན། བདག་འཇིག་རྟེན་གྱི་ཁམས་འདིར་མི་རྣམས་ཀྱིས་ཚེ་ལོ་བརྒྱ་ཐུབ་ཙམ་ན། སྟོན་པ་ལ་འོངས་པ་ཡིན་ཏེ། དང་པོ་སྐུས་འདུལ་བའི་དུས་
སུ། སེམས་ཅན་རྣམས་ཀྱང་བསོད་ནམས་ཆེ་བས། གོང་ནས་སྒྲིབ་པ་བྱང་བ་ཀུན་བདག་གི་ཞལ་མཐོང་བ་ཙམ་གྱིས། ཚོགས་རྫོགས་ནས་སངས་རྒྱས་ཏེ་སོང་ངོ༌། །དེ་ནས་

སེམས་ཅན་བསོད་ནམས་མར་བྲི་བས། ཞལ་མཐོང་ཞིང་གདུང་པས་སངས་རྒྱས་ཏེ་སོང་ངོ༌། །ད་མན་ཆོད་སེམས་ཅན་བསོད་ནམས་མར་བྲི་བས། ཚོགས་རྫོགས་པ་བས་སྒྲིབ་པ་བྱང་བ་
ཡང་ཉུང་བས། ཚིག་དང་ཡི་གེ་བསྟན་ཅིང་བཀྲི་དྲང་དགོས། པོ་ཏི་དང་གླེག་བམ་བཅའ་དགོས་པའི་དུས་ལ་བབ་པ་ད་ཡིན་ནོ། །དེ་སྐད་ཅེས་གསུངས་ནས། གཤེན་རབ་ཀྱི་གཤེན་ལོ་
ཉི་ཤུ་རྩ་ལྔ་ན། མི་ལོ་ཉིས་སྟོང་ལྔ་བརྒྱ་ན། གསས་ཁང་དཀར་ནག་བཀྲ་གསལ་རྒྱ་མཚོའི་གླིང་ཐོག་འབར་གྱི་ནང་དུ་སྐྱེ་འགྲོ་སེམས་ཅན་རྣམས་ཀྱི་དོན་ཆེད་དུ་པོ་ཏི་གླེགས་
བམ་ཡི་གེ་ནག་པོ་བརྩམས། དུང་གི་ཤོག་ཤོག་དཀར་པོ་ཐུགས་རྗེའི་བྱིན་གྱིས་བརླབས། གཡུ་ཡི་སྣག་ཚ་སྔོན་པོ་ཡེ་ཤེས་ཐབས་ཀྱིས་སྦྱར། རིན་ཆེན་སྣ་ལྔའི་པོ་ཏི་གླེགས་
བམ་བཅས། གཡུང་དྲུང་བོན་ལ་རྒྱ་ཆེ་གྲངས་མང་ཡང༌། སྒོ་བཞི་མཛོད་དང་ལྔ་རུ་ཕྱེས་ནས་བྲིས། མན་ངག་ལུང་གི་བོན་ནི་ཉུང་ལ་འདུས་པས་ལུང༌། དཔོན་གསས་སྡེ་རུ་
བྲིས་ནས་གསེར་གྱི་གླེགས་བམ་ནང་དུ་བཅུག །སྲིད་པ་རྒྱུད་ཀྱི་བོན་ནི་མང་ལ་འབྲེལ་བས་རྒྱུད། ཆབ་ནག་སྡེ་རུ་བྲིས་ནས་ལྕགས་ཀྱི་གླེགས་བམ་ནང་དུ་བཅུག རྒྱས་

པ་འབུམ་གྱི་བོན་ནི་དོན་ལས་རྒྱས་ཤིང་བསྡུས་པས་འབུམ། འཕེན་ཡུལ་སྡེ་རུ་བྲིས་ནས་ཟངས་ཀྱི་གླེགས་བམ་ནང་དུ་བཅུག །ནག་པོ་སྔགས་ཀྱི་བོན་ནི་དོན་ལ་
བསྔགས་པས་བསྔགས། ཆབ་དཀར་སྡེ་རུ་བྲིས་ནས། དངུལ་གྱི་གླེགས་བམ་ནང་དུ་བཅུག །དེ་བཞི་གཅིག་ལ་བསྡུད་ཅིང་ཚང་ནས་ཡོ་ལ་རྒྱུག་པ་ནི། གཙང་མཐོ་ཐོག་སྤྱི་རྒྱུག་
མཛོད་ཀྱི་བོན་ཡིན་ཏེ། ལྟ་བ་གཅིག་ཏུ་སྐྱེལ་བས་མཐོ་ཐོག་སྤྱི་རྒྱུག་སྟེ། མཛོད་ཀྱི་བོན་སྡེར་བྲིས་ནས་གཡུ་ཡི་གླེགས་བམ་ནང་དུ་བཅུག་གོ །སྟོན་པས་བོན་ལ་སྒོ་བཞི་
མཛོད་དང་ལྔ་རུ་དེ་ལྟར་ཕྱེ། །དེ་ལ་ཡིད་ཀྱི་ཁྱེའུ་ཆུང་གིས་གཤེན་རབ་ལ་གསོལ་པ། སྟོན་པ་ལགས། བོན་སྒོ་བཞི་མཛོད་དང་ལྔ་གླེགས་བམ་ལ་ཕྱེ་ན། གྲངས་ལྔ་ཁོ་ནར་ངེས་པ་
ལགས་སམ། དེ་ལ་སྟོན་པས་གསུངས་པ། གྲངས་ཀྱང་ལྔ་ཁོ་ནར་ངེས་སོ། །དེ་ཅིའི་ཕྱིར་ངེས་ན། སེམས་ཅན་ཐམས་ཅད་ཀྱི་རྒྱུ་འཁོར་བའི་དུག་ལྔས་བྱས་པས་ཀྱང་། གྲངས་ལྔ་
ཁོ་ནར་ངེས་སོ། །སྟོན་པའི་ཐུགས་རྗེས་གཉེན་པོ་ཡེ་ཤེས་ལྔ་བསྐྱེད་ནས་འཇོམས་པས་ཀྱང་ལྔ་ཁོ་ནར་གྲངས་ངེས་སོ། །བདུད་རྣམ་པ་ལྔ་བཅོམ་ནས་ལྷ་ལྔ་རུ་བསྒྱུར་བས་ཀྱང༌། གྲངས་

ལྔ་ཁོ་ནར་ཁྱེའུ་ཆུང་ངེས་སོ། །ཡང་ཁྱེའུ་ཆུང་གིས་གསོལ་པ། སྟོན་པ་ལགས། བོན་སྒོ་བཞི་མཛོད་དང་ལྔ་གསུངས་པ་ལྟར། གོ་རིམ་དེ་ལྟར་དུ་ངེས་པ་ལགས་སམ། དེ་ལ་སྟོན་པས་གསུངས་
པ། །གོ་རིམ་ཀྱང་གོང་དུ་སྨྲས་པ་ལྟར་ངེས་སོ། །དེ་ཅིའི་ཕྱིར་ངེས་ན། བོན་ཐམས་ཅད་ལ་ལུང་གིས་ཆོད་པས། གོ་རིམ་ཀྱང་དང་པོ་དཔོན་གསས་ལུང་གི་བོན་ངེས་སོ། །ལུང་མ་ནོར་བ་ལས་རྒྱུད་མ་
ཆད་པར་འབྱུང་སྟེ། བོན་ཐམས་ཅད་ཀྱི་ཁོག་རྒྱུད་ཀྱིས་བགྲོལ་བས། གོ་རིམ་ཀྱང་དང་འོག་ཏུ་ཆབ་ནག་རྒྱུད་ཀྱི་བོན་ངེས་སོ། །རྒྱུད་མ་ཆད་པ་ལས་འབུམ་དུ་རྒྱས་ཤིང་འཕེལ་བ་འབྱུང་སྟེ། 
བོན་ཐམས་ཅད་ཀྱི་འགག་མདོ་ཡིན་པས། རྩིས་འདེབས་པས། གོ་རིམ་ལྔ་ཚིགས་སུ་འཕན་ཡུལ་རྒྱས་པ་མདོ་ཁུངས་འབུམ་གྱི་བོན་ངེས་སོ། །འབུམ་རྒྱས་པ་ལས་མདོ་ཡི་འབྲེལ་
བ་འབྱུང་ངོ༌། །བོན་ཐམས་ཅད་ཀྱི་འགག་མན་ངག་ལ་ཐུག་པས། གོ་རིམ་ཐ་ལྟག་ཏུ་ཆབ་དཀར་སྔགས་ཀྱི་བོན་ངེས་སོ། །བོན་སྒོ་བཞི་མི་འབྱེད་མཉམ་པའི་དོན་དུ་ཐིག་ལེ་
གཅིག་ལ་སྐྱེལ་བས། གོ་རིམ་ཐ་མར་གཙང་མ་མཐོ་ཐོག་སྤྱི་རྒྱུག་བོན་ངེས་སོ། །གོ་རིམ་ཡང་དེ་ལྟར་ཁྱེའུ་ཆུང་ངེས་སོ། །ཡང་ཡིད་ཀྱི་ཁྱེའུ་ཆུང་གིས་སྟོན་པ་ལ་གསོལ་པ། སྟོན་

པ་ལགས། བོན་སྒོ་བཞི་མཛོད་དང་ལྔ། མཚན་ཉིད་སོ་སོར་ཁོ་ནར་ངེས་པ་ལགས་སམ། དེ་ལ་སྟོན་པས་གསུངས་པ། མཚན་ཉིད་ཀྱང་སོ་སོར་ངེས་སོ། །དཔོན་གསས་
བདག་གི་དོན་སེམས་དང་དོན་གྱི་མཚན་ཉིད་ལ་སྨྲས་པའོ། །ཆབ་ནག་གཞན་གྱི་དོན་ཚིག་དང་ལུས་ཀྱི་མཚན་ཉིད་ལས་སྨྲ་བའོ། །འཕན་ཡུལ་གཉིས་ཀའི་དོན་ལུས་སེམས་
འབྲེལ་བའི་མཚན་ཉིད་ལ་སྨྲ་བའོ། །ཆབ་དཀར་སྔགས་ཀྱི་བོན་ལུས་སེམས་ཡབ་དང་ཡུམ་དུ་སྒྲུབ་པའི་མཚན་ཉིད་ལ་སྨྲ་བའོ། །གཙང་མ་མཐོ་ཐོག་སྤྱིར་རྒྱུག་སྒོ་བཞི་ལ་ཡང་བསྔགས་
པ་ཕུན་སུམ་ཚོགས་ཏེ་སྤྱི་ཁྱབ་ཀྱི་མཚན་ཉིད་ལ་སྨྲས་པའོ། །མཚན་ཉིད་ཀྱང་དེ་ལྟར་དུ་ཁྱེའུ་ཆུང་ངེས་སོ། །ཡང་ཁྱེའུ་ཆུང་གིས་སྟོན་པ་ལ་གསོལ་པ། གསོལ་པ་ལགས། བོན་
སྒོ་བཞི་མཛོད་དང་ལྔ། དོན་སོ་སོར་ཁོ་ནར་ངེས་པ་ལགས་སམ། དེ་ལ་སྟོན་པས་གསུངས་པ། དོན་ནི་སོ་སོར་མ་ངེས་གཅིག་ཏུ་ངེས་སོ། སེམས་ཅན་བློ་དང་སྦྱར་ནས་ཚིག་གིས་
ཁྲིད་པས་སོ་སོར་བསྟན་པའོ། །དོན་ལ་གཅིག་ཏུ་སྡུད་པའི་གཏན་ཚིགས་འདི་ལྟར་རོ། །དཔོན་ནི་སྐྱེ་བ་མེད་པ་ལ་གསས་ནི་འགག་པ་མེད་པའོ། །ཆབ་ནི་འགྲོ་བ་གསོ་བ་ལ། ནག་

ནི་མི་འགྱུར་ཆེན་པོའོ། །འཕན་ནི་བོན་ཉིད་སྤྲོས་པ་ལ། ཡུལ་ནི་སེམས་ཉིད་བདལ་པའོ། །ཆབ་ནི་བདུད་རྩི་གྲུབ་པ་ལ། དཀར་ནི་སྐྱོན་མེད་རྫོགས་པའོ། །གཙང་ནི་སྒྲིབ་གཉིས་བྱ་བ་ལ། མཐོ་
ཐོག་ཚོགས་གཉིས་རྫོགས་པའོ། །སྤྱིར་ནི་སྒོ་བཞི་འདུས་པ་ལ། རྒྱུག་ནི་ཀུན་ལ་ཁྱབ་པའོ། །དོན་ནི་མི་འགྱུར་གཅིག་ཏུ་ཁྱེའུ་ཆུང་ངེས་པའོ། །ཡང་ཁྱེའུ་ཆུང་གིས་སྟོན་པ་ལ་གསོལ་པ། 
སྟོན་པ་ལགས། བོན་སྒོ་བཞི་མཛོད་དང་ལྔ། ཕྱི་རབས་སེམས་ཅན་བཀྲིད་ཅིང་དྲང་བའི་ཕྱིར། རིན་པོ་ཆེའི་གླེགས་བམ་ལྔའི་ནང་དུ་ཡི་གེར་བྲིས་པ་ལ། ཕྱི་རབས་སེམས་ཅན་ཤེས་པ་
ཇེ་ཆུང་ཇེ་ཆུང་མཆི། སྟོན་པའི་གསུངས་པའི་བཀའ་འདི་ཡིད་ཙམ་དབྱེ་གཤག་ཞན། དཔོན་གསས་མན་ངག་ལུང་གི་བོན་དུ་གཏོགས་པ་གང་དང་གང་ཞིག་ལགས། ཆབ་ནག་
སྲིད་པ་རྒྱུད་ཀྱི་བོན་དུ་གཏོགས་པ་གང་དང་གང་ཞིག་ལགས། འཕན་ཡུལ་རྒྱས་པ་འབུམ་གྱི་བོན་དུ་གཏོགས་པ་གང་དང་གང་ཞིག་ལགས། ཆབ་དཀར་དྲག་པོ་སྔགས་ཀྱི་
བོན་དུ་གཏོགས་པ་གང་དང་གང་ཞིག་ལགས། །གཙང་མ་མཐོ་ཐོག་སྤྱིར་རྒྱུག་བོན་སྒོ་བཞིའི་ནང་ནས་ཀྱང༌བསྔགས་པ་ཕུན་སུམ་ཚོགས་པའི་བོན་དུ་གཏོགས་པ་གང་དང་གང་ཞིག་

ལགས། ལྟ་བའི་ལྟ་ཐབས་དང༌སྤྱོད་པའི་སྤྱད་ཐབས་ལུགས་ནི་ཇི་ལྟར་ལགས། ཕྱི་རབས་སེམས་ཅན་དོན་དུ་སྟོན་པས་ངེས་པར་བསྟན་ཏེ་གསོལ། དེ་སྐད་ཅེས་ཡིད་ཀྱི་ཁྱེའུ་
ཆུང་དང་འཁོར་རྣམས་ཀྱིས་གསོལ་ཏོ། །ཁྱེའུ་ཆུང་གིས་ཞུས་པའི་དུས་དེ་རུ། སྲིད་པའི་རྒྱལ་པོ་སངས་པོ་འབུམ་ཁྲི། འགྲོ་བ་སེམས་ཅན་གྱི་དོན་དུ་དགའ་ལྡན་ལྷའི་གནས་སུ་སྐུ་
སྐྱེ་བ་བཞེས་ནས་བཞུགས་པས་གཟིགས་ནས། འཁོར་སྲིད་པ་ཕོ་འབུམ་མོ་ཁྲི་དང་བཅས་ནས། གསས་ཁང་ཆེན་པོ་དེའི་ནང་དུ་མེ་ཏོག་གི་ཆར་པ་དང་འགྲོགས་ནས་བྱོན་ནོ། །དེ་ལ་དེར་
འཚོགས་པ་ཀུན་གྱིས་རིན་པོ་ཆེ་སྣ་ལྔའི་མཆོད་པ་ཕུལ་ལོ། དེ་ནས་སངས་པོས་འཚོགས་པ་རྣམས་ལ་བཀའ་སྩལ་པ། ཐབས་དང་ཤེས་རབ་ཟུང་དུ་འབྲེལ་བ་དང༌། འགྲོ་བ་ཕྱི་རབས་
དྲང་བའི་དོན་ཆེད་དུ། སྟོན་པ་མྱ་ངན་འདས་ཀྱང་བསྟན་པ་བཞག་པའི་ཕྱིར། སྒོ་བཞི་མཛོད་དང་ལྔ་ཡི་བོན་དུ་ཕྱེས་ནས་བྲིས། གླེགས་བམ་ལྔ་རུ་བཅས་པའི་ནང་འདི་ན། ཤེས་རབ་ཕུལ་
དུ་གྱུར་པའི་གཤེན་རབ་ཀྱིས། ཇི་ལྟར་བྲིས་པ་བདག་ལ་ལྟངས་ཕུལ་ཅིག དེ་སྐད་ཅེས་སངས་པོས་གསུངས་སོ། །དེ་ལ་གཤེན་རབ་ཀྱིས་གསུངས་པ། གཏོ་ཡི་བཀའ་སྒྲོམ་བདུད་ཀྱིས་ཞུགས་

ལ་བསྲེགས། བྱིན་གྱིས་བརླབས་ཀྱིས་དཔའ་བོ་འབྲུ་ལྔ་ལུས། སྨོན་ལམ་བཏབ་པས་སུམ་ཅུ་རྩ་བརྒྱད་འཕེལ། ཕྱི་རབས་དོན་དུ་སྒོ་བཞི་མཛོད་ལྔ་བྲིས། སངས་པོའི་སྙན་དུ་བོན་གྱི་ལྟངས་
ཕུལ་བ། ཡིག་འབྲུ་སུམ་ཅུས་བོན་གྱི་ཁོག་པ་ཕུབ། འགོ་ཡིས་ལམ་དྲངས་ཤད་ཀྱིས་མདོ་ཡང་བཅད། ཚིགས་གིས་བར་ཕྱེ་མི་འཁྲུགས་གསལ་བར་བསྙམས། གུག་འགྲེང་ན་
རོ་ཞབས་ཀྱུ་ཡ་སྟ་ཡིས། སྐབས་སྦྱོར་དོན་དུ་ཡན་ལག་རྒྱས་པར་བཏགས། དུག་ལྔ་རྩད་བཅད་ཡེ་ཤེས་ལྔ་དང་སྦྱར། ཕྱི་རབས་བསྟན་པ་གསས་ཁང་འདི་རུ་བཞག །ཅུང་ཙམ་དབྱེ་
གཤག་ཞན་ནས་ཡིད་ཀྱི་ཁྱེའུ་ཆུང་ཞུ། ཐབས་ཀྱི་མཆོག་ཏུ་གྱུར་པའི་སངས་པོ་ལགས། འབུམ་དང་ཁྲི་རུ་ཕྱེ་ལ་དབྱེ་བཤག་ལེགས་པ་ཞིག །ཕྱི་རབས་དོན་དུ་རྒྱས་པར་མཛད་པར་
ཞུ། དེ་སྐད་ཅེས་གཤེན་རབ་ཀྱིས་སངས་པོ་ལ་གསུངས་སོ། །སྣང་སྲིད་གཏན་ལ་འབེབས་པའི་སྲིད་པ་ཐམས་ཅད་ཀྱི་མེས་པོ་སངས་པོ་འབུམ་ཁྲི་ཡིས། འགྲོ་བ་སེམས་ཅན་ཐམས་ཅད་
ཀྱི་དོན་ཆེད་དུ། བོན་སྒོ་བཞི་མཛོད་དང་ལྔ་ཀའི་ནང་དུ་རིགས་ཕྱེས་ནས། སོ་སོར་གླེགས་བམ་ལ་འབྲི་བའི་དོན་ཆེད་དུ། དང་པོར་བྱིན་གྱིས་བརླབས་ཏེ། བྱིན་ནི་ནམ་མཁའ་འདྲ་

བ་ལས། རླབས་ནི་ཉི་ཟླ་འདྲ་བ་བསྐྱེད། བྱིན་ནི་ཉི་ཟླ་འདྲ་བ་ལས། རླབས་ནི་འོད་ཟེར་འདྲ་བ་བསྐྱེད། བྱིན་ནི་འོད་ཟེར་འདྲ་བ་ལས། རླབས་ནི་མ་རིག་མུན་བཅོམ་
གསལ། དེ་ཡང་དགོངས་པའི་ཁྱད་པར་རོ། །བྱིན་ནི་རྒྱ་མཚོ་འདྲ་བ་ལས། རླབས་ནི་སྤྲིན་དཔུང་འདྲ་བར་གཏིབས། བྱིན་ནི་སྤྲིན་དཔུང་འདྲ་བ་ལས། རླབས་ནི་ཆར་པ་འདྲ་བར་ཕབ། 
བྱིན་ནི་ཆར་པ་འདྲ་བ་ལས། རླབས་དཀྱིས་སྐམ་བངས་མེ་ཏོག་གསལ། དེ་ཡང་དགོངས་པའི་ཁྱད་པར་རོ། །བྱིན་ནི་ས་གཞི་འདྲ་བ་ལས། །རླབས་ནི་ས་བོན་འདྲ་བར་བཏབ། བྱིན་ནི་
ས་བོན་འདྲ་བ་ལས། རླབས་ནི་འབྲུ་བཅུད་འདྲ་བར་བསྐྱེད། བྱིན་ནི་འབྲུ་བཅུད་འདྲ་བ་ལས། རླབས་ནི་ཀུན་གསོ་ཐམས་ཅད་བསྐྱེད། དེ་ཡང་དགོངས་པའི་ཁྱད་པར་རོ། །དེ་ལྟར་
རིམ་པས་བྱིན་གྱིས་བརླབས་ཀྱིས་དགོངས་པས། བདེར་གཤེགས་ཀྱི་དགོངས་པའི་བྱིན་རླབས་དང༌། སེམས་ཅན་ལས་ཀྱི་བསོད་ནམས་ཀྱིས། ཕྱོགས་བཞི་མཚམས་བརྒྱད་ནམ་མཁའ་
ལས། རིན་ཆེན་སྣ་ལྔའི་གླེགས་བམ་དུ། དུང་གི་ཤོག་ཤོག་བམས་སུ་སྦམས། གཡུ་ཡི་སྣག་ཚ་བརྡར་དུ་དྲིལ། གནས་མཆོག་དེ་རུ་ཆར་བཞིན་བབ། ཤེས་རབ་འབྱོར་བའི་

ཡི་གེ་མཁན། །འདོམ་རེ་གསལ་བའི་འོད་དང་བཅས། རིན་ཆེན་གཞི་བསྐུར་སྨྱུག་གུ་དང་། དྲང་བའི་ཐིག་ཤིང་ལྡེམ་པར་བཅས། གནས་མཆོག་དེ་རུ་ཆར་བཞིན་བབ། དེ་ལ་ཀུན་
ཀྱང་སྤྲོ་བ་སྐྱེས། སངས་པོ་འབུམ་ཁྲིས་བཀའ་སྩལ་པ། གོང་དུ་བཞེངས་པའི་དགེ་བ་ཡང༌། ཐུགས་རྗེའི་བྱིན་གྱིས་མ་བརླབས་ཅིང་། དྲག་པོས་མཚམས་བཅད་མ་བྱས་པས། བར་
དུ་གཅོད་པ་བྱུང་བ་ཡིན། གསུང་རབ་ཁྲི་དང་འབུམ་འབྲི་བ། །ཤིན་ཏུ་གཉེན་པས་བར་ཆད་འོང༌། བྱིན་གྱིས་བརླབ་པའི་རྒྱུ་རྐྱེན་འཚོགས། དང་ལ་བར་གཅོད་མཚམས་བཅད་དགོས་
གསུངས་ཏེ། སྐྱེ་འགྲོ་གསོས་སུ་འབྲུ་བཅུད་རྩི་ཐོག་སྨན། ཐམས་ཅད་དབྱར་གྱིས་བསྐྱེད་ནས་རྒྱས་པར་བྱེད་པས་སུ། དབྱར་ཟླ་ར་བའི་ཚེས་གཅིག་ལ། གསུང་རབ་དབུ་གཟུགས་ཁྱད་
པར་དུས་སུ་བསྔགས་པས་སུ། སངས་པོས་དང་ལ་ཕྱོགས་བཞིར་མཚམས་བཅད་དེ། དཔག་ཚད་རེ་རེས་ཆོད་པའི་ཕྱོགས་བཞིར་མཐོ་ཆེན་པོ་བཞི་བཙུགས། གོང་དུ་སྨོས་པའི་དབལ་
གྱི་ཁྲོ་བོ་ཆེན་པོ་བཞིའི་ཆ་བྱེད་དུ་རྒྱལ་མཚན་བཞི་བྱིན་གྱིས་བརླབས་ནས་ཐོའི་རྩར་བཙུགས། ཕྱག་གཡས་པས་འཚེ་དང་ཉུངས་ཀར་ཐོགས། གཡོན་པ་བཀྲད་ནས་ཕར་གདེངས།

ཞབས་ས་ལ་ཏྲིག་ཏྲིག་ཏྲིགས། རྔ་གཤང་གི་སྒྲ་དྲག་པོར་ཕྱུངས། འཚེ་དང་ཉུངས་ཀར་འཕངས་ནས། ཚིག་བཤད་འདི་སྐད་དོ། །སྟོན་པ་གཤེན་རབ་མི་བོ་ཡིས། །དཔའ་
བོ་འབྲུ་ལྔའི་ས་བོན་ལས། །ཡིག་འབྲུ་སུམ་ཅུ་རྩ་བརྒྱད་སྤེལ། །རིན་ཆེན་སྣ་ལྔའི་གླེགས་བམ་ལ། །སྒོ་བཞི་མཛོད་དང་ལྔའི་བོན་སྡེ་བྲིས། །དབྱེ་བཤག་ཅུང་ཙམ་ཞན་ནས་སུ། །
དེ་ལས་འབུམ་དང་ཁྲིར་སྤྲོས་ནས། །ཕྱི་རབས་སེམས་ཅན་དྲང་ཕྱིར་བྲིས། །རྒྱས་ཤིང་ཟིན་པར་མ་གྲུབ་པར། །བར་དུ་གཅོད་པའི་བགེགས་བྱེད་ཀུན། ས་ས་སོ་སོའི་གནས་སུ་བྱེར། གསུངས་
ནས་ཞལ་ནས་སྔགས་བརྗོད་པ། ཀ་ཡ་ཀ་པ་སླང་དུ་དྲག་མ་རག་ཤ་རི་ལི་ཧུ་དུམ་བྷྱོ་བྷྱོ། ལན་དགུ་དགུ་བཟླས་ཤིང་འཚེ་ཉུངས་ཕྱོགས་བཞིར་འཕངས་སོ། །དགོངས་པས་བར་ཆོད་ཐམས་
ཅད་ཐལ་བ་རླུང་གིས་འཕྱགས་པ་བཞིན་དུ་སོང༌ངོ་། ཕྱི་རབས་རྣམས་ཀྱང་དེ་ལྟར་བསམ་པ་བཏང༌། དེ་ནས་གླེགས་བམ་དཔེ་དོན་གཉིས་སེང་གེའི་ཁྲི་སྟེངས་སུ་བཞག་ནས། གོང་དུ་སྨོས་པའི་
གཤེན་ཟ་ནེ་ཆུང་སྨན་གྱི་གཞུང་བཞིན་དུ་རིམ་པས་མཆོད་པ་ཕུལ་ལོ། །དེ་ནས་ཡང་དཔེ་ཡོན་བདག་གིས་བཏེགས། དཀར་ཡིག་མཁན་གྱིས་བཏེག་ནས། །སངས་པོས་དང་ལ་ཡོན་

བདག་ལ་སྨོན་ལམ་གསུངས་པ། །སྒོ་བརྩན་རྒྱུ་སྦྱོར་ཀོང་རྩེ་དང༌། །སྤྱི་བརྩན་ཁམས་གསུམ་སེམས་ཅན་གཉིས། །གསུང་རབ་རྒྱུད་ཀྱིས་འདྲེན་པར་ཤོག །བླ་མེད་གོ་འཕང་ཐོབ་པར་ཤོག །
མཐའ་རུ་མ་རྒྱས་པར་འདི་རུ། །བསམ་པ་དག་པའི་སྟོབས་མཆོག་གིས། །བར་དུ་གཅོད་པས་མི་ཚུགས་པར། །གསུང་རབ་རྫོགས་པར་གྲུབ་པར་ཤོག དེ་ནས་ཡིག་མཁན་ལ་དབང་བསྐུར་
བ་སྟེ། །དལ་འབྱོར་རྩལ་ལྡན་རིག་པ་ཅན། །བཟོ་མཆོག་དགེ་བའི་ལོ་ཙ་བ། །གསུང་རབ་མཐའ་རུ་མ་རྒྱས་པར། །བར་དུ་གཅོད་པ་མེད་པར་ཤོག །སེམས་ཅན་དོན་དུ་གསུངས་པ་ཡི། །
གསུང་རབ་འབུམ་སྡེ་ཁྲི་སྡེ་འདི། །བདག་གིས་ཇི་ལྟར་གསུངས་པ་བཞིན། །འཁྲུལ་བས་ཆད་ལྷག་ནོར་མེད་པར། །དུང་ཤོག་དཀར་ལ་བྲིས་དག་ན། །འཕྲུལ་གྱི་ཡི་གེ་མཁན་རྣམས་
དང༌། །མཐའ་ཡས་སེམས་ཅན་གང་འཚམས་པ། །བླ་མེད་གོ་འཕང་གདོན་མི་ཟ། དེ་ནས་ཡིག་མཁན་རྣམས་ཀྱིས་ཡི་གེ་དབུ་བཙུགས་སོ། །གཤེན་རབ་ཀྱིས་གླེགས་བམ་
ལྔ་བསྟན་པར་བཞག་པ་ལ། སངས་པོས་ཕྱེས་ནས་རྒྱས་པར་ཁྲི་དང་འབུམ་དུ་གསུངས། བོན་ལ་སྤྱི་རུ་ཕྱི་རྒྱུད་ནང་རྒྱུད་གསང་རྒྱུད་པ་མཐོ་ཐོག་གསུམ་དུ་ཕྱེ། ནང་གི་ནང་ནི་

དཔོན་གསས་མན་ངག་ལུང་གི་བོན་དུ་གསུངས། དཔོན་གསས་མན་ངག་ལུང་གི་བོན་དུ་གཏོགས་པ་ནི། ཤེས་རབ་རྒྱུད་སྦྱངས་ཚིག་བོར་དོན་ལ་བསྒོམ་པའོ། །མཚོ་གླིང་དུར་
ཁྲོད་ལུང་ཕུགས་ནགས་ཚལ་དུ། རི་དྭགས་སྨས་མ་བཞིན་དུ་གཅིག་པུར་དགོན་པར་གནས། ལྟ་བའི་ལྟ་ཐབས་ཚད་ནི་རྟག་ཆད་གཉིས་ཀའི་དོན་ཤེས་མ་ཆགས་མ་ཡེངས་པར། ཐིག་
ལེ་ཆེན་པོ་ཉག་གཅིག་གི་དོན་ལ་མི་ཡེངས་བརྟན་པར་སྒོམ། སྤྱོད་པའི་སྤྱད་ཐབས་གོང་དུ་སྨོས་པ་བཞིན་དུ་གཅིག་པུ་དགོན་པར་གནས། དཔོན་གསས་སྒོམ་པའི་བོན་ལ་ཁྲི་སྡེ་
གཅིག་ཏུ་སངས་པོས་གླེགས་བམ་དཀར་ལ་ཡི་གེ་ནག་ཏུ་བྲིས། ཕྱི་རབས་སེམས་ཅན་རྣམས་ལ་བསྟན་པའི་རྗེས་སུ་བཞག །ཕྱི་ཡི་ཕྱི་ནི་ཆབ་ནག་སྲིད་པ་རྒྱུད་ཀྱི་བོན་དུ་གསུངས། 
ཆབ་ནག་སྲིད་པ་རྒྱུད་ཀྱི་བོན་དུ་གཏོགས་པ་ནི། ཤེས་རབ་རྒྱུད་སྦྱང་ཚིག་གི་ལོ་རྒྱུས་མང་པོ་གྱེར་བའོ། །ཕྱི་རྒྱུད་ཤི་ཐབས་འདུར་ཐབས་དང༌། ནང་རྒྱུད་ནང་ཐབས་གླུད་ཐབས་དང༌། 
བར་རྒྱུད་སྤྱད་ཐབས་གཏོ་ཐབས་གསུམ། སེམས་ཅན་དོན་དུ་མང་པོ་འཚོགས་སར་གྱེར། ལྟ་བའི་ལྟ་ཐབས་ཀུན་རྫོབ་བདེན་པ་དང་། ཕྱི་སྣོད་རིན་ཆེན་གཞལ་ཡས་ཁང༌། ནང་

བཅུད་ལྷ་དང་ལྷ་མོའོ། ཡས་སྟགས་མང་པོ་འདོད་པ་རྣམ་པ་ལྔ། སྤྱོད་པའི་སྤྱད་ཐབས་སེམས་ཅན་སྲོག་མི་བཅད་པ་རུ། ངག་གི་སྒྱེར་ཞིང་ལུས་ཀྱིས་ཚོམ་ཚོམ་སྒྱུར། དོན་དམ་བདེན་པ་
སྟོང་པའི་རང་བཞིན་ནོ། །ཆབ་ནག་གྱེར་བའི་བོན་ལ་འབུམ་སྡེ་དགུ་རུ་སངས་པོས་གླེགས་བམ་དཀར་ལ་ཡི་གེ་ནག་ཏུ་བྲིས། ཕྱི་རབས་སེམས་ཅན་རྣམས་ལ་བསྟན་པ་རྗེས་སུ་བཞག །
ཕྱི་ཉིད་འཕན་ཡུལ་རྒྱས་པ་མདོ་ཁུངས་འབུམ་གྱི་བོན་དུ་གསུངས། འཕན་ཡུལ་རྒྱས་པ་མདོ་ཁུངས་འབུམ་གྱི་བོན་དུ་གཏོགས་པ་ནི། ཤེས་རབ་རྒྱུད་སྦྱངས་འདུལ་ཁྲིམས་སྡོམ་པ་སྲུང་
བའོ། །བོན་ནི་འགྲེས་དང་ཚིག་བཤད་གཉིས་འགྲེས་ལ་རྣམ་པ་གཉིས། འཁོར་བའི་འགྲེས་དང་། མྱ་ངན་ལས་འདས་པའི་འགྲེས། ཚིག་བཤད་ལ་ཡང་རྣམ་པ་གཉིས། གཏན་ཚིགས་
བྱུང་ཁུངས་གདོན་པའི་ཚིག་བཤད་དང༌། མཆོད་སྦྱིན་སེམས་ཅན་དོན་དུ་བསྔོ་བའི་ཚིག་བཤད་གཉིས། སེམས་ཅན་དོན་དུ་མང་པོ་འཚོགས་སར་ཀླགས་དར་བསྒྲགས་ཤིང་མཆོད་སྦྱིན་
གཏོང༌། ལྟ་བའི་ལྟ་ཐབས་ཀུན་རྫོབ་བདེན་པ་རུ། ཕྱི་སྣོད་འོད་ལྔའི་དཀྱིལ་འཁོར་ལ། ནང་བཅུད་ཡིག་འབྲུ་སྐུ་དང་འོད་ཟེར་རོ། །ཡོ་བྱད་མང་པོ་གཡུང་དྲུང་རིན་ཆེན་པད་མའོ། །སྤྱོད་

པའི་སྤྱད་ཐབས་སེམས་ཅན་རྣམས་ལ་ཕན་པར་བྱ། ངག་གིས་སྡིག་བཤགས་མཚན་བརྗོད་སྙིང་པོ་བཟླས་ཡིན་གཏང་རག་སྒྱུར། ལུས་ཀྱིས་སྐོར་བ་བྱ་ཞིང་ལྷ་ཕྱག་རྒྱུན་
དུ་བཙལ། དོན་དམ་བདེན་པ་སྟོང་པའི་རང་བཞིན་ནོ། །འཕན་མུལ་བཀླག་ཅིང་མཆོད་སྦྱིན་བོན་ལ། ཁྲི་སྡེ་དགུ་དང་འབུམ་སྡེ་བདུན་དུ། སངས་པོས་གླེགས་བམ་དཀར་ལ་ཡི་གེ་
ནག་ཏུ་བྲིས། ཕྱི་རབས་སེམས་ཅན་རྣམས་ལ་བསྟན་པའི་རྗེས་སུ་བཞག །ནང་ཉིད་ཆབ་དཀར་མན་ངག་ནག་པོ་སྔགས་ཀྱི་བོན་དུ་གསུངས། ཆབ་དཀར་མན་ངག་ནག་པོ་སྔགས་
ཀྱི་བོན་དུ་གཏོགས་པ་ནི། ཤེས་རབ་ཟབ་མོས་རྒྱུད་སྦྱངས་བསྙེན་སྒྲུབ་ཟབ་མོ་དང་དུ་བླང་པའོ། །བོན་ནི་བྱིན་གྱིས་བརླབས་ནས་བདག་ཉིད་བདེར་གཤེགས་ལྷ་ཡི་རང་བཞིན་ནི། །ལུས་ཀྱི་
ལས་སུ་རང་བཞིན་ཕྱག་རྒྱ་ལྔ། ངག་གི་ལས་སུ་འཛབ་གྲངས་མ་ཆད་བགྲང༌། ཡིད་ཀྱི་ལས་སུ་ཏིང་འཛིན་བསྐྱེད་རྫོགས་བསྒོམ། ཡོན་ཏན་ལས་སུ་ཡོ་བྱད་བསོག་སྔོ་བྱ། འཕྲིན་ལས་
ལས་སུ་ཚིག་བཤད་མཚན་བསྡོད་དོ། །སེམས་ཅན་དོན་དུ་མཆེད་ལྕམ་མང་པོ་དབེན་པའི་གནས་སུ་བསོག །ལྟ་བའི་ལྟ་ཐབས་ཀུན་རྫོབ་བདེན་པ་རུ། ཕྱི་སྣོད་ཡིད་བཞིན་ནོར་བུའི་

ཁང་པ་ལ། ནང་བཅུད་ཀུན་བཟང་བདེར་གཤེགས་ཡབ་ཡུམ་མོ། །ཡ་སྟགས་མང་པོ་འོད་དང་ཆས་པའི་རྒྱན་དང་ལྷ་བྲན་ལྕམ་དྲལ་ལོ། །སྤྱོད་པའི་སྤྱད་ཐབས་སེམས་ཅན་སྙིང་རྗེས་གཟུང༌། དབེན་
པའི་གནས་མཆོག་ཁྲོ་བོས་མཚམས་བཅད་ལ། སྐུ་གསུང་ཐུགས་དང་ཡོན་ཏན་འཕྲིན་ལས་ལྔ། བདེར་གཤེགས་ལྷ་དང་གཉིས་མེད་བསྙེན་ཅིང་སྒྲུབ། དོན་དམ་བདེན་པ་སྟོང་པའི་
རང་བཞིན་ནོ། །ཆབ་དཀར་བསྙེན་སྒྲུབ་བོན་ལ་ཁྲི་སྡེ་བཞི་རུ། གླེགས་བམ་དཀར་ལ་ཡི་གེ་ནག་ཏུ་བྲིས། ཕྱི་རབས་སེམས་ཅན་རྣམས་ལ་བསྟན་པ་རྗེས་སུ་བཞག གསང་
རྒྱུད་མཐོ་ཐོག་སྤྱི་རྒྱུག་ནི། སྒོ་བཞི་ཡོ་རུ་རྒྱུག་པའི་བོན་དུ་གསུངས། གཙང་མ་མཐོ་ཐོག་སྤྱི་རྒྱུག་ལྟ་བ་སྤྱི་གཅོད་བོན་དུ་གཏོགས་པ་ནི། སྒོ་བཞི་ཀུན་ལ་ཤེས་པའི་རྒྱུད་
སྦྱངས། སྣང་ལ་རང་བཞིན་མེད་པའི་ལྟ་བ་གཅིག་ཏུ་འཇོག་པའོ། །ཀུན་རྫོབ་བདེན་པར་ཕྱི་སྣོད་སྒྱུ་མའི་རང་བཞིན་རྡུལ་དུ་རྟོགས། ནང་བཅུད་ཉིད་ཀྱང་སྟོང་པའི་རང་བཞིན་ཕྲ་རབ་
རྡུལ་དུ་གོ། །དོན་དམ་བདེན་པར་དངོས་མེད་ཅིང་ཡང་མ་ཡིན་པའོ། །འབྱུང་བ་བཞི་དང་། ཕུང་པོ་བཞི་རུ་བཞིའི་ལྷ་དང་། ཡེ་ཤེས་བཞི། ནམ་མཁའ་གཤེན་ལྷ་རྣམ་ཤེས་སྟོང་

པ་ཉིད་དང་བཞི། ཀུན་ལ་སྤྱི་རུ་རྒྱུག་པ་བཞིན། སྒོ་བཞིའི་བོན་ལ་སྤྱི་རུ་རྒྱུག་པས་གཙང་མ་མཐོ་ཐོག་སྤྱིར་རྒྱུག་གོ །མཐོ་ཐོག་སྤྱིར་རྒྱུག་བོན་ལ་ཁྲི་སྡེ་གཉིས་སུ་
སངས་པོས་གླེགས་བམ་དཀར་ལ་ཡི་གེ་ནག་ཏུ་བྲིས། ཕྱི་རབས་སེམས་ཅན་རྣམས་ལ་བསྟན་པའི་རྗེས་སུ་བཞག དེ་ལྟར་འགྲོ་བ་སེམས་ཅན་རྣམས་ཀྱི་དོན་ཆེད་དུ། །རྣམ་པ་ཐམས་ཅད་
མཁྱེན་པའི་སྟོན་པ་ཡིས། ཐབས་དང་ཤེས་རབ་ཟུང་དུ་སྦྲེལ་ནས་སུ། བསྟན་པ་རྣམ་གསུམ་གྱི་ཕྱག་རྗེས་བཞག །སྐུ་གདུང་སྐུ་གཟུགས་གསུང་རབ་གསུམ། སེམས་ཅན་སྒྲིབ་པ་
སྦྱང་ཕྱིར་བཞག །ཕྱི་རབས་སེམས་ཅན་ཐམས་ཅད་ཀུན། སྐུ་གདུང་བརྩིགས་ཅིང་སྐུ་གཟུགས་བཞེངས། གསུང་རབ་ཡི་གེའི་རྒྱུད་བྲིས་ནས། འབྲས་བུ་ཐར་པ་ཅི་སྨོས་དགོས། །
གཤེན་རབ་ཀྱིས་བསྟན་པ་རྣམ་གསུམ་རྗེས་བཞག་གི་ལེའུ་སྟེ། བཅུ་གསུམ་པའོ།།      །།གཡུང་དྲུང་ལྷའི་སྐད་དུ། མུ་ཡེ་སངས་གསལ་ཐིང་ནམ་ཏིག གང་
ཟག་མིའི་སྐད་དུ་ན། གཤེན་རབ་ཀྱི་འཕྲིན་ལས་བཅོ་བརྒྱད་ཀྱི་དོན་བསྟན་པའི་ལེའུ་འོ། །དེའི་དུས་དེའི་ཚེ། འབུམ་སྡེ་སིལ་བུར་མཁྱེན། པའི་གཏོ་བུ་འབུམ་སངས་ཀྱིས།

སྟོན་པ་གཤེན་རབ་ཡབ་ལ་ཞུས་པའི་མདོ། ཤིན་ཏུ་ངོ་མཚར་ཆེ་བའི་གསས་ཁང་དཀར་ནག་བཀྲ་གསལ་རྒྱ་མཚོའི་གླིང་ཐོག་འབར། རྨེང་རྩལ་ལྡན་སྲིན་པོས་བཏིང་པས་ནི་བརྟན། 
བད་གཉན་པོ་ལྷ་ཡིས་བཏགས་པས་ནི་བརྗིད། ནང་རྫུ་འཕྲུལ་ཀླུ་ཡིས་བྲིས་པས་ནི་བཀྲ །སྐོས་སྒམ་པོ་ཕྱྭ་ཡིས་མཛད་པས་ནི་ལགས། ལག་བསོད་ལྡན་མི་ཡིས་བླངས་པས་ནི་
གྲུབ། བྱིན་བདེར་གཤེགས་རྣམས་ཀྱིས་བརླབས་པས་ནི་རྒྱས། ད་ཡང་མངའ་སྟོན་པ་གཤེན་རབ་ཉིད་ཀྱིས་མ་ཕུལ་ན། བསྟན་པ་རྣམ་གསུམ་རྗེས་སུ་བཞག་ཀྱང༌། ཡུན་དུ་བཀྲ་མི་
ཤིས་ཤིང་མཐའ་རུ་བྱིན་མི་ཆེ་བས། འགྲོ་བ་སེམས་ཅན་གྱི་དོན་རྒྱ་ལག་ཕྱད་པར་ནུས་པར་མི་འགྱུར་རོ། །དེ་སྐད་ཅེས་གཏོ་བུས་ཡབ་ལ་གསོལ་ཏོ། །དེ་ལ་གཤེན་རབ་ཀྱིས་བཀའ་སྩལ་
པ། །སྐལ་ལྡན་དད་ཆེ་རིག་པའི་བློ་རྩལ་ཅན། ཤེས་པའི་རྒྱུད་སྦྱངས་ས་ལེ་གསལ་བའི་མཆོག འགྲོ་བའི་དོན་ཤེས་དད་ལྡན་བྱམས་པའི་ཕུལ། མན་ངག་ཚོད་ཟིན་ཚད་མའི་
སྲང་འདྲ་ཁྱོད། ཞུས་པའི་དོན་དེ་སྐབས་ལ་རན་ཅིང་ཕོག འཁོར་དུ་གཏོགས་པ་རྣམས་ཀྱང་མ་ཡེངས་སྤྲིན་བཞིན་འདུས། དགེ་བའི་ལས་ལ་ཐང་ཆོད་མཐའ་རུ་རྒྱས་པར་བྱུང༌། བསྟན་

པའི་མངའ་དབུལ་ཞལ་བསྲོ་དུས་ལ་བབ། ད་ལྟའི་སེམས་ཅན་ཚོགས་བསགས་སྒྲིབ་སྦྱང་དང༌། ཕྱི་རབས་རྣམས་ཀྱི་སེམས་ཅན་དཔེར་བསྟན་དྲོང་ཐབས་ཏེ། ཐབས་དང་
ཤེས་རབ་ཟུང་དུ་འབྲེལ་ནས་སུ། སེམས་ཅན་དྲང་ཕྱིར་སྤྲུལ་པའི་འབུམ་སངས་ཁྱོད། འཕྲིན་ལས་བཅོ་བརྒྱད་གོ་རིམ་མ་ནོར་བར། གསུང་རབ་འབུམ་སྡེ་བོན་གྱི་སྐུ་དང་སྦྱོར། སྐུ་གདུང་
མཆོད་རྟེན་རྫོགས་པའི་སྐུ་དང་སྦྱོར། སྐུ་གཟུགས་སྤྱན་ཅན་སྤྲུལ་པའི་སྐུ་དང་སྦྱོར། དོན་དུ་སོ་སོ་མ་ཡིན་དེ་གསུམ་གཅིག་གི་ངང༌། མངའ་དབུལ་སྤྱན་དབྱེ་ཞལ་བསྲོ་དུས་
གཅིག་ཁོ་ནར་འབྱུང༌། ཕྱི་རབས་སེམས་ཅན་རྣམས་ལ་བཀའ་ཡི་འཕྲིན་བཞག་པས། འཕྲིན་ལས་སྐལ་ལྡན་ལས་འཕྲོ་ཡོད་པ་རྣམས། དམ་པའི་ལས་བྱེད་སྒྲིབ་སྦྱང་ཚོགས་
གསོག་གོ། །ཏིང་འཛིན་སྙིང་པོ་ཕྱག་རྒྱ་དང༌། ཚིག་བཤད་རྫས་དང་འབྲེལ་བར་སྦྱོར། དེ་ལྟར་རྒྱུ་རྐྱེན་ཀུན་འཚོགས་ནས། མཆོད་སྦྱིན་གཉིས་ཀྱི་ཡུལ་ཤེས་ན། །བདག་ཀྱང་མཁའ་
ལ་རྩེ་རུ་ཆིབ། གཞན་གྱི་ཡང་དབྱིངས་སུ་ལྷུན་གྱིས་གྲུབ། དེ་སྐད་ཅེས་སྟོན་པས་ཚིགས་སུ་བཅད་དེ་བཀའ་སྩལ་པའོ། །དེ་ནས་སྟོན་པའི་སྐུ་ལས་བསྐྱེད་ནས་སྤྲུལ་པའི་མ་ནོར་

ངེས་པར་མཁྱེན་པའི་གཏོ་བུ་འབུམ་སངས་ཀྱིས། ཀོང་རྩེ་འཕྲུལ་གྱི་རྒྱལ་ལ་སོགས་འདུས་པའི་འཁོར་རྣམས་ལ། མ་ནོར་དོན་ལ་ངེས་པའི་བཀའ་སྩལ་པ། སྒྲིབ་གཉིས་བྱང་བར་
སྦྱང་བ་དང༌། ཚོགས་གཉིས་རྫོགས་པར་འཚོགས་པའི་ཕྱིར། སྟོན་པ་གཤེན་རབ་ཐུགས་རྗེ་ཡིས། བསྟན་པ་རྣམ་གསུམ་རྗེས་བཞག་ལ། འཕྲིན་ལས་བཅོ་བརྒྱད་དོན་བསྟན་ཏེ། 
བདག་ལ་ལས་མཁན་གཉེར་བར་བསྐོས། འགོ་ནས་འཇུག་ཏུ་ཁྱབ་པ་རུ། དོན་ཆེད་རྣམ་པ་ལྔ་ཡིས་བསྟན། ཏིང་འཛིན་སྙིང་པོ་ཕྱག་རྒྱ་དང༌། ཚིག་བཤད་ཡོ་བྱད་གཉིས་ཏེ་ལྔ། དེ་ལྔ་
འགོ་འཇུག་ཁྱབ་པར་འབྱུང༌། དེ་སྐད་ཅེས་གཏོ་བུས་གསུངས་ནས། འཕྲིན་ལས་བཅོ་བརྒྱད་ཀྱི་དོན་ལ། དང་པོ་གཞི་བསླད། ཡོ་བྱད་བཙལ་བའི་དོན་བསྟན་ཏོ། །དཀར་ནག་བཀྲ་གསལ་
འཁོར་བའི་རྩར། སྡེ་བརྒྱད་སེམས་ཅན་ཀུན་འདུ་བས། ཅུང་ཙམ་མཐའ་རུ་ཞན་པར་གཅད། མུ་ཁྱུད་བདལ་པའི་མཚོ་འགྲམ་དུ། གཞི་བཙལ་གནས་ཀྱི་ཕོ་བྲང་ནི། དཔྱིད་ཟླ་ར་བའི་
བཅུ་བཞི་ལ། སྐར་མ་དབང་སྦྱར་ལག་དུས་སུ། ས་བཟུང་ཀུན་ཀ་དེ་རུ་འཚོགས། དེ་ལ་ཀོང་རྩེས་ལན་གསོལ་པ། གཏོ་བུ་འབུམ་སངས་མཁས་པའི་མཆོག ཤིན་ཏུ་རྩུབ་པའི་

བཤའ་ལག་ལ། ཞི་རྒྱས་མཆོད་པ་ཅང་རུང་ངམ། དྲག་པོས་སྲིན་པོ་བསྒྲལ་བའི་དུས་ལགས་ན། གཏོ་བུ་ཐུགས་ལ་འཁྲུལ་པ་མི་སྲིད་པས། དེ་སྐད་ཅེས་ཀོང་རྩེས་
གསོལ་པས། དེ་ལ་གཏོ་བུས་གསུངས་པ། རྒྱུ་སྐར་ཉི་ཤུ་རྩ་བརྒྱད་ལ། དབང་སྒྱུར་ལག་འདི་བསྔགས་པ་ཡིན། བཟང་ཡང་དབང་སྒྱུར་ལག་གིས་བཅོས་ཏེ། ཡང་ཡང་མང་པོར
བཤའ་བ་ཡིན་ཏེ་ཟློས། ངན་ཀྱང་དབང་བསྒྱུར་ལག་གིས་བཅོས་ཏེ། ཡང་ཡང་མང་པོར་བཤའ་བ་ཡིན་ཏེ་ཟློས། དེ་ཕྱིར་ལག་འདི་བཟང་ལ་ཡང་ཡང་ཟློས་ཏེ་འོང་བས་བསྔགས་པ་
ཡིན་དེ་སྐད་གསུངས་པས། ཀུན་ཀྱང་རྟོག་པ་ཚིམ། དེ་རིང་བཅུ་བཞིའི་གདུགས་ལ་གཞི་བཟུང་ཡོ་བྱད་གསོག ནང་པར་བཅོ་ལྔ་རྒྱལ་ལ་མཆོད་སྦྱིན་རྒྱས་པར་འབུལ་བར་གཅད། 
དེར་དང་ལ་གཞི་གནས་དང་ཡོ་བྱད་བསླང་སྟེ། བསླང་བ་ལ་ཡང་དོན་རྣམ་པ་ལྔ་སྟེ། ཏིང་ངེ་འཛིན་གྱིས་བསླང་བ་དང༌། སྙིང་པོས་བསླང་བ་དང༌། ཕྱག་རྒྱས་བསླང་བ་དང༌། ཚིག་བཤད་ཀྱིས་
བསླང་བ་དང༌། ཡོ་བྱད་རྫས་ཀྱིས་བསླང་བ་དང་ལྔའོ། །དེ་ནས་རྒྱན་དང་ཆ་ལུགས་མཛེས་པར་བྱས་ཏེ། དར་གྱི་ཐིག་ཐག་གསེར་གྱི་ཆག་ཤིང་ལ་བཏགས་ཏེ། གོང་དུ་སྨོས་པ་བཞིན་དུ་ས་

གཞིའི་དཀྱིལ་དུ་བཙུགས། འགྲོ་བ་སེམས་ཅན་རྣམས་ལ་དོན་བསྟན་པའི་ཕྱིར། གོང་དུ་ལེའུ་དགུ་པའི་ནང་དུ་སྟོན་པས་ཇི་ལྟར་མཛད་པ་བཞིན་དུ་ཕྱག་རྒྱ་རྣམས་བཅས་སོ། །དེ་ནས་རིམ་
པས་སྙིང་པོ་རྣམ་གསུམ་བཟླས་པས། རང་ས་གཞི་ལ་འདུག་པའི་དཔག་ཚད་རེ་རེས་བར་བཅད་ནས། སྐུ་བཞི་མཛེས་པའི་ཞལ་བཞི་ལམ་གྱིས་སོང་ངོ༌། །དེ་ནས་དང་ལ་ཏིང་ངེ་འཛིན་
གྱིས་བསླང་སྟེ། སྟོང་གསུམ་འཇིག་རྟེན་མཉམ་ཆགས་མཉམ་འཇིགས་རྣམས། ཇི་ལྟར་ཡིན་པར་ས་ལེ་གསལ་བར་སྒོམ་པར་ཏིང་ངེ་འཛིན་གྱིས་བཟུང་། །སྟོང་གསུམ་ནང་
ན་གནས་པའི་རིས་དྲུག་སེམས་ཅན་མཐའ་ཡས་ཀུན། ལུས་སེམས་འབྲེལ་ནས་སྡུག་བསྔལ་ཅི་ཡོད་ཇི་ལྟར་གནས་པ། ལེགས་པར་སྒོམ་པར་ཏིང་ངེ་འཛིན་གྱིས་བཟུང་། །དེ་
ནི་སྤྱི་རུ་བསྡུས་པའི་སྣོད་བཅུད་ཀྱི་ཏིང་ངེ་འཛིན་ནོ། །སྒོས་སུ་འབྲེལ་བ་རང་གི་ལུས་སེམས་ཀྱི་ཏིང་ངེ་འཛིན་ནི། གཟུགས་ཀྱི་ཕུང་པོ་ནི་རིན་པོ་ཆེའི་མཁར་འོད་དུ་འབར་བ་ཞིག་ཏུའོ། །
ཚིགས་པ་ཐེམ་སྐས་ནི་ལྷ་བསྐྱེད་པ་དང་འབྲེལ་བ་ཞིག་ཏུའོ། །རྒྱུངས་པ་སྲོག་རྩ་དབྱིངས་དང་ཡེ་ཤེས་འབྲེལ་བའི་གདུང་མའོ། །རྩིབ་མའི་གུར་ཁྱིམ་གཡས་གཡོན་ཐབས་དང་

ཤེས་རབ་འབྲེལ་བའི་ཀ་བའོ། །སྒལ་བུའི་གྲམ་འདབ་རིན་ཆེན་ཕྱམ་དྲལ་ལོ། །ཡན་ལག་གཟུགས་བཞི་དབལ་གྱི་ཁྲོ་ཆེན་བཞི་རུའོ། །ཀླད་པའི་གུར་ཁང་བདེ་
གནས་བོན་གྱི་དབྱིངས། །དབུ་གཙུག་ལྕང་ལོ་དབྱིངས་ནས་རྫོགས་སྐུའོ། །བ་སྤུ་གྲངས་མང་རྫོགས་ནས་སྤྲུལ་སྐུའོ། །གློ་བ་འདབ་བརྒྱད་པད་མའི་གདན་ཁྲིའོ། །སྙིང་མཆོང་རི་རིན་
ཆེན་གསས་མཁར་རོ། །མཆིན་དྲི་ཡོལ་ཆེན་མན་ཆོད་དུག་ལྔ་ངན་སོང་གཏིང་ཁམས་སོ། །སྙིང་གི་དཀྱིལ་དུ་སེམས་ཉིད་དག་པ་ནི། ཡི་གེ་ཨ་དཀར་འོད་དང་ལྡན་པ་ཞིག་ཏུའོ། །
ཨ་དཀར་འོད་ལས་ཟེར་འཕྲོས། ཨཱོྃ་དུ་གྲུབ་ཨཱོྃ་ལ་ཡེ་ཤེས་ལྔ་ཤར་རང་གི་དུག་ལྔ་བཅོམ། རྣམ་ཤེས་སྒོ་ལྔར་ཡེ་ཤེས་ལྔ་ཡི་འོད་ཟེར་འཕྲོས། སྤྱིར་བསྡུས་སྣོད་ལ་ཕོག་པས། སྣོད་
རྣམས་མི་བདེ་ཞི་ནས། རིན་ཆེན་འབར་བའི་གཡུང་དྲུང་སྣ་ལྔར་གྱུར། བཅུད་ཀྱི་རིས་དྲུག་རྣམས་ལ་ཕོག་པས། ནང་གི་སྡུག་བསྔལ་ཞི་ནས་ཞི་བའི་སེམས་དང་ལྡན། སླར་ལ་
བསྡུས་པས་བདག་དང་ཡེ་ཤེས་ཀྱི་ལྷ་གཉིས་མེད་གཅིག་གི་ངང་དུ་མཉམ། །ཏིང་ངེ་འཛིན་དེས་བཅོ་བརྒྱད་ཡོ་ལ་ཁྱབ་པའོ། །དེ་ནས་སྙིང་པོས་བསླང་སྟེ། །ཨ་དཀར་ས་ལེ་འོད་དཀར་

སྤྲོས་འབར་གདལ་གདལ་། ལན་བཞི་བརྗོད་པས། སྟོང་གསུམ་གླིང་ཆུང་ཀུན་ཀར་བདག་དང་བདེར་གཤེགས་ཞལ་བཞིས་གང༌། །དེ་ནས་ཕྱག་རྒྱས་བསླང་སྟེ། མཉམ་པའི་ཕྱག་
རྒྱ་བཀྲོལ་ནས། འབྱུང་བ་ཁ་གནོན་གྱི་ཕྱག་རྒྱ་ཞེས་བྱ་བ་བཅས་ཏེ། ལག་པ་གཉིས་མདུན་དུ་སྙིང་ཀའི་ཐད་ཕར་བརྐྱང༌མཐེ་བོང་གཉིས་ཀྱི་སེན་མོ་བསྣོལ། ཕྱི་མའི་སོར་
མོ་བཞི་བཞི་གཤིབས་ནས་ཐལ་མོ་ས་ལ་བསྟན་པས། འབྱུང་བ་རྣམས་ཀྱང་མཛེས་ཤིང་སྙོམས་པར་གྱུར་ཏོ། །དེ་ནས་ཚིག་བཤད་ཀྱིས་བསླང་སྟེ། ཚིགས་སུ་བཅད་དེ་བརྗོད་པ། །
སྟོན་པ་གཤེན་རབ་ཐུགས་རྗེ་ཡིས། །འཁོར་བའི་སེམས་ཅན་དྲང་བའི་ཕྱིར། །བསྟན་པ་རྣམ་གསུམ་ཕྱག་རྗེས་བཞག །སྒོ་བརྩན་ཀོང་རྩེ་འཕྲུལ་རྒྱལ་དང༌། །སྤྱི་བརྩན་
ཁམས་གསུམ་སེམས་ཅན་རྣམས། །བླ་མེད་གོ་འཕང་སྒྲུབ་པའི་ཕྱིར། །ནང་པར་མཆོད་སྦྱིན་རྒྱ་ཆེན་འབུལ། །འབྱུང་བ་ཆེན་པོ་ཁྱོད་བཞི་ལ། །རྫས་དང་ཡོ་བྱད་རགས་ལུས་
པས། །འབྱུང་བའི་དབང་སྒྱུར་ལྷ་རིགས་ལྕལ་དྲལ་ལ། །བརྟེན་པའི་གཞི་དང་མཆོད་པའི་ཡོ་བྱད་རྣམས། །ཞི་བའི་ངག་གིས་བསླང་བར་བྱ། །དད་པའི་སེམས་ཀྱིས་སྦྱིན་པར་གྱིས། འབྱུང་

བའི་ལྷ་རིགས་ལྕལ་དྲལ་ཡང༌། ཤིན་ཏུ་དགའ་བའི་སེམས་སྐྱེས་ནས། གཏོ་བུའི་སྤྱན་སྔར་སྤྲིན་བཞིན་འདུས། བརྟེན་པའི་གཞི་བྱིན་མཆོད་པའི་ཡོ་བྱད་
བསོགས། དེ་ནས་རྫས་ཀྱིས་བསླང་སྟེ། བསྐྱེད་པ་རྩིའི་འོ་མ་དང༌། གསོ་བ་རྒྱུན་གྱི་ཆུ་སྦྱར་ནས། ནང་དུ་འབྲུ་དང་སྨན་དང་རིན་པོ་ཆེ་བླུགས་ནས། ཕྱོགས་བཅུའི་འཇིག་རྟེན་
ཀུན་ཏུ་ཕུལ་བས། ཏིང་ངེ་འཛིན་སྙིང་པོ་ཕྱག་རྒྱ་དང༌། ཚིག་བཤད་རྫས་ཀྱི་ནུས་མཐུ་ཡིས། འཇིག་རྟེན་ཁམས་ཀྱི་སེམས་ཅན་ལ། བག་ཆགས་ས་བོན་བཟང་པོ་
ཡོད་པ་རྣམས། དགེ་བའི་སྟོངས་ལ་སྤྲིན་བཞིན་འདུས། བརྟེན་པའི་གཞི་ལ་དབང་བསྒྱུར་བ། འབྱུང་བ་རྣམས་ཀྱི་ལྷ་ཡིན་ཏེ། རླུང་གི་ལྷ་མོ་ཡང་བ་འདེགས་བྱེད་མ་དང༌། 
དྲལ་པོ་རླུང་གི་ལྷ་དངས་སྙིགས་འབྱེད་པ་གཉིས་ཀྱིས། རླུང་ཁམས་ཞི་བར་བསྒྱུར་ཞིང་། སྐུ་མདོག་ལྕགས་བསྟན་སྲ་བརྟན་ཕ་ལམ་ཕུལ། །མེ་ཡི་ལྷ་མོ་གསལ་བའི་
ཞུགས་སྒྲོན་མ་དང་། དྲལ་པོ་མེ་ཡི་ལྷ་སྨིན་པའི་སྟོབས་ལྡན་གཉིས་ཀྱིས། མེ་ཁམས་ཞི་བར་བསྒྱུར་ཞིང་། སྐུ་མདོག་ཟངས་བསྟན། པད་མ་འདབ་བརྒྱད་ཕུལ། །ཆུ་

ཡི་ལྷ་མོ་བདུད་རྩི་བུམ་པ་མ་དང༌། དྲལ་པོ་ཆུའི་ལྷ་བསྡུད་པའི་སྟོབས་མཆོག་གཉིས་ཀྱིས། ཆུ་ཁམས་ཞི་བར་བསྒྱུར་ཞིང་། སྐུ་མདོག་དངུལ་བསྟན་འཁོར་ལོ་རྩིབས་སྟོང་
ཕུལ། །ས་ཡི་ལྷ་མོ་ཡོངས་སུ་བརྟན་བྱེད་མ་དང༌། དྲལ་པོ་ས་ཡི་ལྷ་སྲ་བརྟན་འདེགས་བྱེད་ཀྱིས། ས་ཁམས་ཞི་བར་བསྒྱུར་ཞིང་། སྐུ་མདོག་གསེར་བསྟན་རིན་ཆེན་འབར་བ་
ཕུལ། །ནམ་མཁའི་ལྷ་མོ་འོད་ཟེར་གྱི་མདངས་ལྡན་མ་དང༌། དྲལ་པོ་ནམ་མཁའི་ལྷ་གསལ་བའི་གོ་འབྱེད་གཉིས་ཀྱིས། ནམ་མཁའ་གསལ་བའི་ཤིན་ཏུ་གོ་ཡང་ཕྱེས། 
སྐུ་མདོག་གཡུར་བསྟན། འཇའ་ཚོན་གུར་ཁྱིམ་ཕུལ། །དེ་ལྟར་འབྱུང་བའི་བདག་པོ་རྣམས་ཀྱིས་དད་པས་ཕུལ། །ཀོང་རྩེ་འཕྲུལ་གྱི་རྒྱལ་པོ་ལ་སོགས་ཏེ། ཡོན་བདག་
འཁོར་དང་བཅས་པ་ཐམས་ཅད་ཀྱིས་འདོད་པ་ལྔ་དང་ལྡན་པ་ལྔ། མཆོད་པའི་ཡོ་བྱད་སྤྲིན་བཞིན་གསོགས། དཔོན་གསས་ཐུགས་རྗེའི་མངའ་བདག་གིས། འབྱུང་བའི་ལྷ་རིགས་དབང་
ཆེ་ལ། ཞི་བས་བསླང་ནས་དད་པས་ཕུལ། ལྷ་རིགས་ལྕལ་དྲལ་དེ་རྣམས་ཀྱང༌། དམ་པའི་དོན་དུ་བསྟན་པ་ན། གཤེན་རབ་ཐུགས་རྗེའི་སྤྲུལ་པ་ཡིས། འབྱུང་བདག་དབང་གིས་བསྒྱུར

བའོ། །བརྟེན་པའི་གཞི་གནས་དང༌། མཆོད་པའི་ཡོ་བྱད་རྣམས། །འབྱུང་བའི་ལྷ་རིགས་ལྕལ་དྲལ་རྣམས་ལ། ཞི་བས་སློང་བའི་འཕྲིན་ལས་ཀྱི་དོན་བསྟན་པའོ། །དེ་ནས་
ཡང་དཔོན་གསས་ཀྱིས་བརྟེན་པའི་གཞི་གནས་དང༌། མཆོད་སྦྱིན་གྱི་ཡོ་བྱད་རྣམས། མཆོད་པས་མཉེས་ཤིང་སྦྱིན་པས་ཚིམ་པར་ཐུགས་རྗེས་བྱིན་གྱིས་བརླབས་སྟེ། བཀྲ་ཤིས་ཀྱི་སྒོར་ནས་
བྱིན་གྱིས་ཕུན་སུམ་དུ་བརླབས་ཏེ། བྱིན་གྱིས་རླབས་པ་ལ་ཡང་རྣམ་པ་ལྔ་སྟེ། ཕྱག་རྒྱས་བྱིན་གྱིས་བརླབ་པ་དང༌། །སྙིང་པོས་བྱིན་གྱིས་བརླབ་པ་དང༌། རྫས་ཀྱིས་བྱིན་གྱིས་བརླབ་པ་
དང༌། ཚིག་བཤད་ཀྱིས་བྱིན་གྱིས་བརླབ་པ་དང༌། ཏིང་ངེ་འཛིན་གྱིས་བྱིན་གྱིས་བརླབ་པ་དང་ལྔའོ། །དོན་དེ་ལྔས་བཅོ་བརྒྱད་ཁོ་ན་ལ་ཁྱབ་སྟེ། སློང་པའི་དོན་གོང་མ་དེ་ལ་ཏིང་ངེ་འཛིན་
གྱིས་འགོ་བཟུང་ནས་བསྐྱེད་པ་ནི། དང་པོ་རྒྱུ་ཤེས་རབ་བྱ་བའི་ཕྱིར་བསྐྱེད་པའོ། །ད་ནི་འདི་ནས་མར་དོན་བཅུ་བདུན་ལ་ཏིང་ངེ་འཛིན་གྱིས་གཞུག་བསྡུས་ནས་ཟློག་པ་ནི། རྒྱུད་ཤེས་པ་
དེ་འབྲས་བུ་ལ་སྡུད་པའོ། །དེ་ནས་འབུམ་སངས་ཀྱིས་ཕྱག་རྒྱས་བྱིན་གྱིས་བརླབ་སྟེ། ཕྱག་རྒྱ་བཀྲ་ཤིས་བཟེད་བུགས་ཀྱི་ཕྱག་རྒྱ་ཞེས་བྱ་སྟེ། གཡོན་པའི་འཁྱེར་བ་གྱེན་ལ་

བཟེད། གཡས་པས་སྤར་མོ་སྟེང་དུ་སྦུབ་བོ། །དེ་ནས་སྙིང་པོས་བྱིན་གྱིས་བརླབ་སྟེ་སྙིང་པོ། ཀློང་དྲུང་མུ་སྐྱིལ་ཡོངས་ཁྱབ་བྲུང་ཡོངས་བྲུང༌། ལན་བཞི་བརྗོད་དོ། །དེ་ནས་རྫས་ཀྱིས་
བྱིན་གྱིས་བརླབ་སྟེ། ཆང་ཕུད་དུ་གསེར་བརྡར་ནས། རིན་པོ་ཆེའི་ཞལ་བུར་བླུགས་ནས། ཡིད་ཀྱི་ཁྱེའུ་ཆུང་གིས་ཀུན་ཏུ་གཏོར་རོ། །དེ་ནས་ཚིག་བཤད་ཀྱིས་བྱིན་གྱིས་
བརླབ་སྟེ། ཚིགས་སུ་བཅད་དེ་གསུངས་པ། །འགྲོ་བའི་དོན་མཛད་དུས་གསུམ་བདེར་གཤེགས་ཐུགས་རྗེ་དང༌། །བདག་གི་ཤེས་རབ་རྒྱུད་དག་ཏིང་འཛིན་སྟོབས་མཆོག་དང༌། 
སྐལ་ལྡན་ཡོན་བདག་སྤྱི་མཐུན་ལས་ཀྱི་བསོད་ནམས་དང༌། །ཡོ་བྱེད་རྫས་རྣམས་འཚོགས་པ་རྒྱུ་ཡི་ནུས་མཐུ་ཡིས། །བརྟེན་པའི་གཞི་གནས་ཕོ་བྲང་འདིར། །ཡིད་དུ་འོང་
ནས་མཛེས་ཏེ་བཀྲ་ཤིས་ཤིག །མཆོད་པའི་ཡར་སྟེགས་ལྡན་པ་ལྔ་འདི་ཡང༌། །བླ་མེད་ལྷ་གཤེན་རྣམས་ཀྱི་སྤྱན་ལམ་དུ། །སྤྲིན་དུ་གཏིབས་ཤིང་འོད་དུ་བཀྲ་བར་བྱིན་གྱིས་རླབས། །
སྦྱིན་པའི་ཡར་སྟགས་འདོད་པ་ལྔ་འདི་ཡང༌། །འཁོར་བའི་སེམས་ཅན་ཁམས་གསུམ་གནས་སུ་ཡང༌། །ཅི་འདོད་ཡིད་བཞིན་འཕྲད་ཅིང་དགོས་འདོད་རེ་བ་སྐོངས་བ་རུ། །ཐུགས་

རྗེས་ཡོངས་སུ་བཀྲ་ཤིས་བྱིན་གྱིས་བརླབས། དེ་ནས་ཏིང་ངེ་འཛིན་གྱིས་བྱིན་གྱིས་བརླབས་ཏེ། ཐམས་ཅད་མ་ལུས་དཀྱིལ་འཁོར་གསུམ་དུ་བསྒོམ། རང་བཞིན་
དཀྱིལ་འཁོར་དབྱིངས་ནས་ལྷུན་གྱིས་གྲུབ་པར་ཕྱོགས་བཅུའི་འཇིག་རྟེན་མཐའ་ཡས་ཐམས་ཅད་ཀུན། དག་པ་རྣམ་པ་དྲུག་གི་ཏིང་ངེ་འཛིན་དུ་བྱིན་གྱིས་བརླབས། ཏིང་ངེ་འཛིན་
ཀྱི་དཀྱིལ་འཁོར་མཁའ་ལ་ཡིད་ཀྱིས་སྒོམ་པར། གཤེན་རབ་ཀྱིས་འདུལ་བའི་མི་མཇེད་པའི་སྟོང་གསུམ་གྱི་འཇིག་རྟེན་སེམས་ཅན་ལས་ཀྱིས་མཉམ་དུ་ཆགས་ཅིང་མཉམ་
དུ་ཆགས་པ་འདི་ཉིད། དག་པ་རྣམ་པ་དྲུག་གི་ཏིང་ངེ་འཛིན་དུ་བྱིན་གྱིས་བརླབས་རྡུལ་ཚོན་གྱི་དཀྱིལ་འཁོར་ལ་ལག་གིས་བྲིས་པ་ནི། གང་ཟག་བློ་དམན་པ་རྣམས་ལ་དངོས་པོས་
དངོས་མེད་བཙལ་བ་དང༌། མཚན་མས་དོན་ལ་མཚོན་པའི་ཕྱིར། རྡུལ་ཚོན་གྱི་ས་གཞི་ལ་ལག་གིས་དཀྱིལ་འཁོར་དུ་བྲིས་པ་བསྟན་པའོ། །བརྟེན་པའི་གཞི་གནས་དང་
མཆོད་སྦྱིན་གྱི་ཡོ་བྱད་རྣམས་དོན་དང་ལྡན་པར་བཀྲ་ཤིས་འཕེལ་ཞིང་། མཆོད་པས་མཉེས་ཤིང་སྦྱིན་པས་ཚིམ་པར་བྱིན་གྱིས་བརླབ་པའི་དོན་བསྟན་པའོ། །དེ་ནས་དཔོན་གསས་

མངའ་བདག་གཏོ་བུ་འབུམ་སངས་ཀྱིས། དོན་དམ་ཏིང་ངེ་འཛིན་དཀྱིལ་འཁོར་གསལ་བར་བསྟན་པའི་ཕྱིར། མཚན་མ་རྡུལ་ཚོན་དཀྱིལ་འཁོར་ས་ལ་འབྲི་བར་དགོངས། སྟོང་
གསུམ་འཇིག་རྟེན་དབྱིབས་དང་བསྟུན་ནས། འཕང་དུ་བསྟོད་ཅིང་མཛེས་པའི་ཆག་ཆག་བཏབ་ལ། སྟོང་གསུམ་གྱི་གནས་ལུགས་དང༌། ནང་ན་སེམས་ཅན་གྱི་རིམ་པ་འདུག་ལུགས་
དང༌། །བདེར་གཤེགས་ཀྱི་ཕོ་བྲང་རྣམས་ཀྱིས་སེམས་ཅན་འདྲེན་པའི་ཐབས་ལ། འབྲི་བར་དགོངས་ནས་རྒྱན་དང་ཆ་ལུགས་མཛེས་པར་བྱས། དར་དཀར་གྱི་ཐིག་སྐུད་གསེར་གྱི་ཆག་
ཤིང་ལ་བཏགས་ཏེ། །ཆག་ཤིང་གཡས་སུ་བཟུང་ནས་ཤེས་རབ་དང་སྦྱར། ཐིག་ཐག་གཡོན་དུ་བཟུང་ནས་ཐབས་དང་སྦྱར། ཐིག་ཐག་དྲངས་ནས་དཀྱིལ་འཁོར་གྱི་ས་བཅད་ན། ཆོད་
པར་མ་གྱུར་མུན་པའི་བུ་ཡུག་དང༌། རྡོ་ཤིང་གི་སེར་བ་དང༌། རླུང་དམར་གྱི་ཚུབ་མ་བྱུང་སྟེ། ཕོ་བྲང་གི་གནས་མ་བརྩིགས། །དེ་ལ་དཔོན་གསས་མངའ་བདག་གིས་འཁོར་རྣམས་
ལ་གསུངས་པ། འཇིག་རྟེན་སེམས་ཅན་གྲངས་མང་ཡང༌། ལྟ་སྤྱོད་དགེ་སྡིག་གཉིས་ལས་མེད། དགེ་ལ་དད་པས་དགེ་སྟོངས་བྱེད། སྡིག་ལ་དད་པས་བར་ཆོད་བྱེད། བདུད་དང་སྲིན་པོ་

ལ་སོགས་ཏེ། ཕྱིན་ཅི་ལོག་ཏུ་ཁ་བལྟས་རྣམས། བར་ཆད་བྱེད་དུ་བྱུང་བ་ཡིན། བར་འདིར་དོན་དམ་བདེན་པ་བས། ཀུན་རྫོབ་བདེན་པ་གཙོ་བའི་དུས། བར་དུ་
གཅོད་པའི་བགེགས་བྱེད་རྣམས། དྲག་པོའི་ལས་ཀྱིས་གཅོད་དགོས་གསུངས་ཏེ། །མཚམས་བཅད་པ་ལ་ཡང་དོན་རྣམ་པ་ལྔའོ། ཕྱག་རྒྱས་མཚམས་བཅད་པ་དང༌། སྙིང་པོས་མཚམས་
བཅད་པ་དང༌། རྫས་ཀྱིས་མཚམས་བཅད་པ་དང༌། ཚིག་བཤད་ཀྱིས་མཚམས་བཅད་པ་དང༌། ཏིང་ངེ་འཛིན་གྱིས་མཚམས་བཅད་པ་དང་ལྔའོ། །དེ་ནས་མངའ་བདག་གིས་ཕྱག་རྒྱས་མཚམས་
བཅད་དེ། ཕྱག་རྒྱ་དབལ་ཟེར་སྦར་ཤར་གྱི་ཕྱག་རྒྱ་ཞེས་བྱ་སྟེ། ལག་པ་གཡས་གཡོན་གཉིས་ཀྱི་སྤར་མོ་ཡིད་ཙམ་བཀུག་ནས། གཡས་པ་གནམ་ལ་བགྲད། གཡོན་པ་ས་ལ་
བཅུམ་མོ། །དེ་ནས་སྙིང་པོས་མཚམས་བཅད་དེ། །ཁྲི་དུར་ཨ་པར་སླང་དུ་རི་ལི་ཏྲག་མ་རག་ཤ་བྱོ་བྱོ། ལན་ལྔ་བརྗོད་དོ། །དེ་ནས་རྫས་ཀྱིས་མཚམས་བཅད་དེ། རལ་གྲི་བཞི་
གདེངས་མདའ་བཞི་ཕྱོགས་བཞིར་བཀང༌། རྒྱལ་མཚན་གཉིས་སྟེང་འོག་ཏུ་འཕྱར། །དེ་ནས་ཚིག་བཤད་ཀྱི་ཚིགས་སུ་བཅད་དེ། །སེམས་ཅན་ཉོན་མོངས་སྒྲིབ་

སྦྱོང་ཕྱིར། །བསྟན་པ་རྣམ་གསུམ་དཔེར་བཞག་ལ། །མངའ་དབུལ་ཞལ་སྲོ་སྤྱན་དབྱེ་ནས། །ཕོ་བྲང་དཀྱིལ་འཁོར་བཞེངས་ས་འདིར། །བར་དུ་གཅོད་པའི་བགེགས་བྱེད་ཀུན། །གནས་
འདིར་འདུག་པའི་ས་མེད་ཀྱི། །ས་ས་སོ་སོར་ལ་འུར་བྱེར། །གལ་ཏེ་མི་འགྲོ་འདུག་གྱུར་ན། །ཁྲོ་ཆེན་རྔམ་པའི་ཞལ་ནང་དུ། །ཕྱེ་བས་ཞིབ་པར་བྱས་ལ་བསྟིམ། །གདུག་པའི་གཅན་
གཟན་རྔམ་པའི་ཁར། །ཆུ་བས་སླ་བར་བྱས་ལ་བཏུང༌། །མཚེ་མདའ་དབལ་གྱི་ཚ་ཚ་དང༌། །ཉུངས་ཀར་ཁྲོ་བོའི་གསེར་བཙོ་འདི། །སྐྱེས་ནི་རི་རབ་རྩེ་ལ་སྐྱེས། །བསྐྱེད་ནི་རྒྱ་
མཚོའི་རླབས་ཀྱིས་བསྐྱེད། །རྔས་ནི་གྱད་ཀྱི་རྩལ་གྱིས་བརྔས། །གཡུ་འོད་འབར་ལ་གསེར་འོད་འཕྲོ། །དྲག་རྩལ་གྱི་ཕྱག་ཏུ་ཕུལ། །ལོག་པར་བྱེད་པའི་བགེགས་རིགས་ཀུན། །
སྐྱེས་མཆོག་བདག་གིས་འཕངས་པའི་ཚེ། །བར་དུ་གཅོད་པའི་ཁྲོམ་ཤིག་ལ། །བྱ་སྒྲོ་མེ་ཡིས་བཅུམ་པ་བཞིན། །ཏྲག་མ་རག་ཤ་གཞོམ་ཏུ་ཐོང༌། ཏིང་ངེ་འཛིན་གྱིས་
མཚམས་བཅད་དེ། རྫས་བཅུ་པོ་དེ་གོང་དུ་སྨོས་པའི་སྒོ་སྲུངས་གི་ཁྲོ་བོ་བཅུར་བས་བསམ་ནས། རྔ་བརྡུང་གཤང་དཀྲོལ་སྒྲ་ཕྱུང་། མཚེ་ཉུངས་འཕངས། སྟག་སེང་ཚོམ་ཚོམ་

བྱས་ནས་སྔགས་བརྗོད་པས། བར་གཅོད་པའི་བགེགས་རིགས་ཀུན། ཁྲོ་བོ་བཅུ་ཡི་ཞལ་མཐོང་ནས། མཐའ་ཡི་མུན་ནག་ཆེན་པོ་ལ། ཡོ་ཀ་སིབ་ཀྱིས་བྲོས་
ཏེ་སོང་ངོ༌། །རྫས་བཅུ་ཕྱོགས་བཅུར་ཐིམ་པར་བཙུགས། །ཉོན་མོངས་དུག་ལྔས་དབང་བྱས་པས། །བར་དུ་གཅོད་པའི་བགེགས་རིགས་ཀུན། །དྲག་པོ་དབལ་གྱི་ཆ་ལུགས་ཀྱིས། །ཕྱོགས་
བཅུར་མཚམས་བཅད་པའི་དོན་བསྟན་པའོ། །དེ་ནས་དཔོན་གསས་མངའ་བདག་གཏོ་བུ་འབུམ་སངས་ཀྱིས། །མཚན་མས་ཁྲིད་ལ་ངེས་དོན་བསྟན་པའི་ཕྱིར། །ཕོ་བྲང་དཀྱིལ་འཁོར་
བརྩིག་པ་དང༌། །མཛེས་པའི་ཆབ་ཀྱིས་ཆག་ཆག་གདབ་པར་དགོངས་ཏེ། ཕོ་བྲང་དཀྱིལ་འཁོར་རྩིག་པ་ལ་ཡང་དོན་རྣམ་པ་ལྔ་སྟེ། ཕྱག་རྒྱས་རྩིག་པ་དང་། རྫས་ཀྱིས་རྩིག་པ་དང༌། 
སྙིང་པོས་རྩིག་པ་དང༌། ཚིག་བཤད་ཀྱིས་རྩིག་པ་དང༌། ཏིང་ངེ་འཛིན་གྱིས་རྩིག་པ་དང་ལྔའོ། །དེ་ནས་མངའ་བདག་གིས་ཕྱག་རྒྱས་རྩིག་པ་ནི། ཕྱག་རྒྱ་མྱུར་མགྱོགས་བར་སྣང་
གློག་གི་ཕྱག་རྒྱ་ཞེས་བྱ་སྟེ། ལག་པ་གཉིས་མདུན་དུ་ཕྱེད་བརྐྱང་ཙམ་བྱས་ནས། སོར་མོ་གཟིངས་ཤིང་། ཡར་མར་མགྱོགས་པར་བསྐོར་རོ། །དེ་ནས་སྙིང་པོས་རྩིག་པ་ནི། དར་

དཀར་གྱི་ཐིག་ཐག་འདོམ་ཕྱེད་དང་བཞི་བཙལ་ནས། སྣ་གཅིག་ཆག་ཤིང་ལ་བཏགས་ཏེ་ཤེས་རབ་དང་སྦྱར་ལ་ས་གཞི་ལ་བཙུགས། སྣ་གཅིག་ངར་སོ་ལ་བཏགས་ཏེ། ཐབས་དང་སྦྱར་
ནས་ཤར་ན་དྲངས་ཏེ། བྱང་ནས་ཟླུམ་པོ་བསྐོར་ཏེ་སྙིང་པོ། མུ་རྒྱས་ཨ་པར་སློངས་འདུ་འདུ་བྲུང་བྲུང་། ལན་བཞི་བརྗོད་དོ། །དེ་ནས་རྫས་ཀྱིས་རྩིག་སྟེ། གསེར་གྱི་ཆག་ཤིང་དང༌། ཐུགས་
རྗེའི་ཐིག་ཐག་དང༌། གནམ་ལྕགས་ངར་སོ་དང༌། ས་ཕག་ཟུར་གསུམ་དང༌། གནམ་ལྕགས་འཇོར་ཆེན་དང༌། བསེ་ཡི་གཡག་པ་དང༌། དུང་གི་བྲེ་བ་དང༌། གཙང་མའི་མཛེས་ཆབ་
དང༌། པད་ཟངས་ཆབ་སྣོད་དང༌། དངུལ་དཀར་གྱི་ཆབ་སྐྱོགས་དང༌། རས་དཀར་གྱི་ཞལ་ཕྱིས་དང༌། དེ་རྣམས་ཀོང་རྩེས་བསོགས། དེ་ནས་ཚིགས་བཤད་ཀྱིས་ཚིགས་སུ་བཅད་དེ་བརྩིག་
ཏེ། །རྒྱུ་སྦྱོར་ཡན་བདག་གཤེན་མཆེད་དང༌། །ཁམས་གསུམ་མཐའ་ཡས་སེམས་ཅན་ཀུན། །བདེར་གཤེགས་གཞལ་ཡས་གནས་རྩིག་པ། །ལས་ལ་བཟང་བའི་རབ་ཡིན་
ཏེ། །ཤིན་ཏུ་དཀོན་པས་མཆོག་ཡིན་པས། །རྒྱ་ལམ་ན་ཡང་གཅིག་བྱུང་ཙམ། །འདིར་འཚོགས་སྐལ་ལྡན་བསོད་ཅན་ཡིན། །དུས་ལ་བབ་པོ་སྤྲིན་བཞིན་འདུ། །དོན་དང་མཐུན་

པའི་དཔེ་བཙལ་ནས། །མུ་ཁྱུད་བདལ་བའི་མཚོ་གླིང་ལ། །ངང་པའི་རྒྱལ་པོས་ཁྲུས་བྱེད་བཞིན། །འདི་ལ་མ་ཡེངས་བྲེལ་བའི་རིགས། །དཀྱིལ་འཁོར་བདེར་
གཤེགས་ཕོ་བྲང་ལ། །གྱད་ཀྱིས་གཞུ་བརྡུངས་རྒྱུད་བཞིན་དུ། །དད་པའི་སེམས་ཀྱིས་ཐང་བཅད་ནས། །ས་སྤར་གང་གིས་དབང་བསྟོད་ཅིང༌། །ཆུ་སྐྱོགས་གང་གིས་ཆག་ཆག་བཏབ། །
ཆུ་སྐྱོགས་གང་གི་ཐིགས་པ་དང༌། །ས་སྤར་གང་གི་རྡུལ་གྲངས་ཀྱིས། །དགའ་བདེ་བསོད་ནམས་འཕེལ་བར་འགྱུར། །དེ་ནས་ཏིང་ངེ་འཛིན་གྱིས་རྩིག་སྟེ། ཆག་ཤིང་དབུས་སུ་
བཙུགས་པ་དེ་ཉི་མ་འདྲ་སྟེ། སྟོན་པའི་སྐུ་ཉིད་ལྷང་ངེར་གསལ། །དེ་ལ་ཐིག་ཐག་དྲངས་པ་ནི། །འོད་ཟེར་གསལ་ནས་སྟོང་གསུམ་དང་། །ལྷ་དང་ཀླུ་དང་མི་ལ་སོགས་མཐའ་ཡས་
སེམས་ཅན་མང་པོ་རྣམས། ངར་སོས་བསྐོར་བའི་དཀྱིལ་འཁོར་ལ། འཕང་དུ་བསྟོད་ཅིང་ཆག་ཆག་འདེབས་པར་བསམ། དེ་ནས་ཐིག་སྐོར་གྱིས་ས་བཅད་པའི་ཟླུམ་པོ་རིམ་གཅིག་
ཏུ། མཐོ་གང་བརྩིགས་ནས་མཛེས་པའི་ཆག་ཆག་བཏབ། ཐིག་ཐག་འདོམ་ཕྱེད་ཕྲི་ནས་ཡང་ཅིག་ཟླུམ་པོར་བསྐོར། ཁྲུ་གང་བརྩིགས་ནས་མཛེས་པའི་ཆག་ཆག་

བཏབ། མཐོ་གང་ཁྲུ་གང་བར་སྐོར་ཏེ། སྟོང་གསུམ་ཕར་འདས་མུན་པ་ཆེན་པོའོ། །ཁྲུ་གང་བརྩིགས་པའི་སྐོར་ནི་སྟོང་གསུམ་ས་བཅད་དོ། །ས་བཅད་དེའི་རྔམས་སུ་མཐོ་གང་ཁྲུ་གང་ངོ༌། །
ཆུ་ཞེང་དུ་ནི་འདོམ་དྲུག་གོ །ཕྱི་སྐོར་ཕོ་འདོམ་བཅུ་དགུའོ། །ཕྱི་སྐོར་ཕོ་འདོམ་བཅུ་དགུ་དེ། །ཚད་མ་ནོར་བར་གྲུ་བཞིར་བཅད། །བཅད་པའི་ཟུར་བཞིར་མི་འགྱུར་ཕུར་བཞི་བཙུགས། །
དགུན་ཟླ་འབྲིང་པོ་སྨིན་དྲུག་འཆར་པ་ཤར་ཕྱོགས་དྲང་པོའོ། །ཕྱོགས་བཞི་ཕྱེད་ཚད་བོར་ལ་ཆུ་རུ་ཁྲུ་དོ་ཞེང་དུ་ཁྲུ་གང་ཡོད་པའི་སྒོ་བཞི་ནི། མུན་པའི་དཔྱོང་སྒོ་ཆེན་པོ་བཞི། །བར་
ཆོད་བྲོས་པ་ཟློག་ཕྱིར་གཟུག། །དེ་ལྟར་ཐིག་འདེབས་འབྲི་སའི་དཀྱིལ་འཁོར་མེ་ལོང་ཕྱིས་པ་བཞིན་དུ་བསྙམས། ས་སྐོར་ངར་སོས་བཅད་པ་དང༌། །ཕོ་བྲང་དཀྱིལ་འཁོར་རྩིག་པ་དང༌། །
མཛེས་པའི་ཆག་ཆག་བཏབ་པ། དབྱིབས་བསྙམས་འཇམ་པར་བྱ་བའི་དོན་བསྟན་པའོ། །དེ་ནས་ཡང་དཔོན་གསས་མངའ་བདག་གིས། སེམས་ཅན་གྱི་ལས་ལས་གྱུར་པའི་
སྣོད་བཅུད་ཀྱི་གནས་ལུགས་དང༌། སྟོན་པའི་ཐུགས་རྗེ་ལས་སྤྲུལ་པའི། བདེར་གཤེགས་ཀྱི་ཕོ་བྲང་གཉིས་ཇི་ལྟར་གནས་པ་བསྟན་པའི་ཕྱིར། ས་གཅད་མི་འཁྲུགས་འབྱེད་

པའི་ཐིག་བཏབ་སྟེ། མི་འཁྲུགས་པའི་ཐིག་གདབ་པ་ལ་ཡང་དོན་རྣམ་པ་ལྔ་སྟེ། ཕྱག་རྒྱས་ཐིག་གདབ་པ་དང༌། སྙིང་པོས་ཐིག་གདབ་པ་དང༌། ཡོ་བྱད་ཀྱིས་
ཐིག་གདབ་པ་དང༌། ཚིག་བཤད་ཀྱིས་ཐིག་གདབ་པ་དང༌། ཏིང་ངེ་འཛིན་གྱིས་ཐིག་གདབ་པ་དང་ལྔའོ། །དེ་ལ་ཕྱག་རྒྱས་ཐིག་གདབ་པ་ནི། རྫུ་འཕྲུལ་བསྟན་འཛུགས་ཀྱི་ཕྱག་རྒྱ་
ཞེས་བྱ་སྟེ། གཡོན་པས་ཐིག་ཐག་བཅངས་ནས་ཐུགས་ཁར་གཏད། གཡས་པས་ཐིག་ཐག་བཅངས་ནས་མདུན་གྱི་ཐད་ཀར་བརྐྱང་། སྙིང་པོས་ཐིག་གདབ་པ་ནི། སྣ་གཅིག་
དཔོན་གསས་ཀྱིས་ཤར་ནས་བཟུང༌། སྣ་གཅིག་ཁྱེའུ་ཆུང་གིས་ནུབ་ཏུ་དྲངས་ནས། སྙིང་པོ་བརྗོད་དེ། མུ་སྤྲོས་ཟེར་སྤར་རྩེ་འབར་གསལ་ཙེ་འབར་གསལ། ཞེས་ལན་བཞི་
བརྗོད། དེ་ནས་རྫས་ཀྱིས་ཐིག་གདབ་པ་ནི། ཐིག་ཆལ་དམར་པོ་ཡུམ་གྱི་དབྱིངས། །ཐིག་ཆལ་དཀར་པོ་ཡབ་ཀྱི་མཁའ། །རིན་ཆེན་ཕོར་བར་བྱང་བར་སྦྱངས། །པད་ཤུན་ཐིག་སྐུད་
སྒྲིལ་དང་སྦྱར། །དེ་ནས་ཚིག་བཤད་ཀྱིས་ཐིག་གདབ་པ་ནི། ཚིགས་སུ་བཅད་ལ་གོང་དུ་སྨོས་པའི་ལེའུ་བཅུ་གསུམ་པའི་ནང་ན་འདུག་པ་དང་སྦྱར་རོ། །དེ་ནས་ཏིང་ངེ་འཛིན་གྱིས་

ཐིག་གདབ་པ་དང་། དབྱིངས་ན་ཁྱབ་བདལ་པ་ནི་ནམ་མཁའ་དག་པའི་ངོགས། མཁའ་ལས་འོད་ཟེར་འཕྲོས་པས་ནི་མ་རིག་མུན་པ་བཅོམ། དཀར་དམར་འོད་ཟེར་ཐིག་གིས་སྟོང་གསུམ་
ཁྱབ་པར་སྒོམ། དེ་ནས་ཕྱོགས་མཚམས་འབྱེད་པའི་ཚངས་ཐིག་བཞི་བཏབ་བོ། །དེ་ནས་མཐའ་ནས་མཐོ་གང་གཅལ་ནས། ལྕགས་རིའི་ཚད་དུ་ཟླུམ་པོར་བསྐོར། དེ་ནས་ཡང་
ཅིག་མཐོ་གང་གཅལ་ནས་ཟངས་རིའི་ཚད་དུ་ཟླུམ་པོར་བསྐོར། ཕུར་བཞི་རྒྱབ་ལ་གཏད་ནས་ཐིག་ཆལ་དཀར་པོ་གྲུ་བཞིར་བཏབ། བར་དེར་ཟླ་གམ་བཞི་འབྱུང་ཤེལ་གྱི་ཅོག་བཞིའི་
ཚད། དེ་ནས་ཟུར་ཐིག་རྒྱ་གྲམ་མདོ་ལས། ནང་དུ་ཁྲུ་གང་སོར་བཞི་བཅལ་ནས་ཐིག་ཆལ་དམར་པོས་ཡང་ཅིག་གྲུ་བཞིར་བཏབ། ཐིག་བར་དེ་ནི་འབྱུང་བའི་རྩིག་པའི་ཚད། 
དམར་ཐིག་གྲུ་བཞིའི་ནང་དུ་དམར་ཐིག་བཞི་གདབ་པས། གླིང་སྐོར་དགུ་འབྱུང་ངོ༌། །དམར་ཐིག་མཐའ་མ་དཀར་ཐིག་གཉིས་གཉིས་ཀྱིས་སུ་བརྟེན་པས་སུམ་ཐིག་གོ །དཀར་
དམར་བར་གྱི་ཚད་ནི་སོར་གཉིས་སོ། །གླིང་སྐོར་དགུ་ནི་ཐིག་ཆེན་ནོ། །ཐིག་ཆེན་དབུས་ཐིག་བརྐྱང་པས་རྩིག་པར་སླེབས་པར་གདབ། དེ་ནས་དེའི་ནང་དུ་བར་ཐིག་ཉི་ཤུ་རྩ་བཞི་

ཐིག་ཆལ་དཀར་པོས་རྩིག་པར་སླེབས་པར་གདབ། དཀར་ཐིག་མཐའ་མ་དམར་ཐིག་གཉིས་གཉིས་ཀྱིས་སུ་བརྟེན་པས་སུམ་ཐིག་གོ། །དཀར་དམར་བར་གྱི་ཚད་ནི་
སོར་རེའོ། །རྩིག་པའི་ཐིག་ནི་རྐྱང་པའོ། །གཤག་ཐིག་བཞི་བཏབ་སྐོར་ལྔའོ། །འབྱུང་བའི་རྩིག་པར་མ་སླེབས་པར། །ནང་གི་དབུས་ཐིག་གླིང་སྐོར་ལ། །ཕྲ་ཐིག་དྲུག་ཅུ་ཕྲག་
གཉིས་བཏབ། །དེ་ནི་གཡུང་དྲུང་གདན་གྱི་འབྱེད་ཐིག་གོ །འཕྲ་ཐིག་རྣམས་ནི་དཀར་པོའོ། །སྒོ་ཐིག་བརྒྱད་ཀྱང་དཀར་པོས་བཏབ། །དེ་ལྟར་ཐིག་གདབ་མཐའ་ནས་གདབ། །ད་ནི་
མཚོན་འགྱེད་དབུས་ནས་བཀྱེ་བ་བསྟན། དེ་ལ་ཡང་དང་པོ་སྟོང་པ་ལས་འོད་བྱུང༌། འོད་ལས་ཟེར་འཕྲོས། ཟེར་ལས་ཡིག་འབྲུ་གསལ། ཡིག་འབྲུ་ལས་ལྷ་བསྐྱེད་པས་འགྲོ་བའི་
དོན་བྱེད་པའི་ཕྱིར། དབུས་ཀྱི་གླིང་སྐོར་ནི། སྟོང་གཅིག་པ་སྤྱི་ཕུད་ཀྱི་ཚུལ་དུ་གཙང་ཁང་དུ་བཞེངས་སོ། །འཕྲ་ཐིག་མཐའ་ཡི་སྐོར་ལྔ་བཞག་ནས། དབུས་ཀྱི་ཐིག་བསུབས་འཇམ་
པར་ཆག་ཆག་གདབ། སོར་བཞི་ཟླུམ་པོར་བསྐོར་ནས་སུ། །ནག་པོས་བཀང་ནས་སྟོང་པར་བཞག །སྟོང་པ་བོན་ཉིད་ཅིར་ཡང་མི་དམིགས་སྟོང་པའི་རང་བཞིན་ནོ། །ནག་པོ་བོན་

ཉིད་ཀློང་ལ་ཅིས་ཀྱང་མི་འགྱུར་མཚོན་ཆེན་ནོ། །ཟླུམ་པོ་བོན་ཉིད་ལ་ཕྱོགས་དང་རིས་མེད་མཉམ་པ་ཆེན་པོའོ། །སྟོང་པ་ལས་འོད་བྱུང༌། དཀར་དང་སེར་དང་སྔོ་དང་དམར་དང་། ནག་དང་
ལྗང་གིས་བསྐོར་བ། འོད་ལས་ཟེར་འཕྲོས་ཤིང་ལོའི་ཚུལ་དུ། མཛེས་པའི་ལོགས་བཞི་དཀྱིལ་དུ་དྲང། ཟུར་བཞི་བར་དུ་གསེར་གྱི་རང་བཞིན་ཟླ་གམ་སེར་པོ་བཞིའི་སྟེང་དུ། ཟེར་
ལས་ཡིག་འབྲུར་གསལ་བས་སྙིང་པོ་རྣམ་གསུམ་ཡིག་འབྲུ་ཚང་བར་བསྐོར། ཟུར་བཞིའི་པད་མ་བཞི་འབྱུང་ལ། བྱང་ཤར་པད་མ་དཀར་པོས་བཀང༌། བྱང་ནུབ་པད་མ་ལྗང་ཀུས་
བཀང༌། ལྷོ་ནུབ་པད་མ་དམར་པོས་བཀང༌། ལྷོ་ཤར་པད་མ་སྔོན་པོས་བཀང༌། ཡིག་འབྲུ་ལས་ལྷ་བསྐྱེད་པས། དཀར་ལ་ས་ཏྲིག་ཨེར་སངས་སོ། །ལྗང་ལ་གཤེན་ལྷ་འོད་དཀར་རོ། །
དམར་ལ་སངས་པོ་འབུམ་ཁྲིའོ། །སྔོ་ལ་གཤེན་རབ་མི་བོའོ། །དབུས་ཀྱི་གཙོ་བོ་རྩ་བའི་ལྷ་ཡིན་པས། སྐུ་མདོག་ཕྱག་མཚན་དང་ཆས་པར་དགོད་དོ། །རིན་པོ་ཆེའི་འཕྲེང་
བས་གྲུ་བཞི་མཐའ་མ་བརྟེན། དེ་ནས་མཐའ་སྐོར་ལྔ་ལ་འབྱུང་བ་ལྔའི་རྩིག་པ་རྩིག །མ་ཐ་རླུང་རི་ནག་པོ་རྡོ་རྗེ་རྒྱ་གྲམ་མོ། །མེ་རི་དམར་པོ་པད་མ་འདབ་བརྒྱད་དོ། །ཆུ་རི་

སྔོན་པོ་འཁོར་ལོ་ལྔ་སྐོར་རོ། །ས་རི་སེར་པོ་རིན་ཆེན་འབར་བའོ། །ཡ་ཏ་བར་སྣང་རི་མོ་མཁའ་འལ་འོལ་དང༌གསལ་ཕྱ་ཕྱོ་ཞེས་བྱ་སྟེ། ཉི་ཟླའི་འཁོར་ལོ་དང༌། སྐར་
ཕྲན་གྱི་དྲ་བ་དང༌། གཟའ་ཆེན་གྱི་དྲ་མདུད་དང༌། འཇའ་ཚོན་གྱི་དར་བུ་ཁད་དང༌། སྤྲིན་གྱི་འལ་འོལ་དང་དེ་རྣམས་སོ། །བར་ཐིག་ཤར་ཕྱོགས་དྲང་པོར་ལྔ་ཚིགས་བར་ལ། སྒོ་གཅིག་
འཕྲ་ཐིག་རྩིག་པའི་གསེབ་ཏུ་གཏོད། སྒོ་དང་སྒོ་ལྡད་སྒོ་འགབ་གསུམ། །སྒོ་ཁྱུད་གཡས་གཡོན་གཉིས་ཏེ་ལྔ། །ཁ་བད་ཞབས་རྨེང་གཉིས་ཏེ་བདུན། །གཞི་མ་དངུལ་ལ་སྒོ་ཉིད་
གསེར། །རིན་ཆེན་རེ་གཞི་རིན་ཆེན་ཡག་ཤིང་ངོ༌། །སྒོ་ཁྱུད་གཡས་ན་ལྷ་བུ་གར་མཁན་ནོ། །གཡོན་ན་ལྷ་མོ་མཆོད་འབུལ་ལོ། །སྒོ་ལྡད་བླ་རྒྱན་གནམ་རིས་སོ། །སྒོ་འགབ་
ས་རྒྱན་ཆུ་རིས་སོ། །ཁ་བད་ཞབས་རྨེང་རྩིག་པའི་རྒྱན་དང་མཚུངས། །རྩིག་གསེབ་ཀ་བ་བཅུ་དྲུག་རིན་པོ་ཆེ། །རྩིག་ལྡད་གདུང་མ་གཞའ་ཚོན་འོད། །ཀ་ཞུ་ཟླ་བ་ཚེས་པའོ། །
ཀ་གདན་པད་མ་གྱེས་པའོ། །དབུས་ཀྱི་ཕོ་བྲང་གཙང་ཁང་དེ། །སྟོང་གཅིག་པ་སྤྱི་ཕུད་ཚུལ་དུ་བཞེངས་པའོ། །གཞལ་ཡས་ཁང་ཕྱོགས་བཞི་དབུས་ཀུན་མཐུན་ཏེ། དབུས་ཐིག་

དམར་པོ་ལས་ཚོན་སེར་པོས་དྲང་། གཡས་གཡོན་དཀར་པོ་ལ་ས་ཚོན་དཀར་པོ་དྲང༌། བར་དུ་ལྗང་དང་དམར་གྱི་ཟུར་གསུམ་གྱི་སོར་ཀྱོག་ལ་དྲང་། གཡས་གཡོན་ཟུར་གསུམ་དཀྱིལ་
དུ་རིན་ཆེན་སྤྱན་འབུར་ནག་པོ་སྔོ་དམར་གྱིས་དབྱུང༌། དེ་ནི་ཕྱོགས་མཚམས་འབྱེད་པའི་གཞལ་ཡས་ཁང་། ཐིག་ཆེན་མཚོན་གྱིས་བྲི་ལུགས་སོ། །དེ་ནས་བར་ཐིག་ཉི་ཤུ་རྩ་
བཞི་བཏབ་པ་ལ། །དབུས་དང་རྩིག་པ་མ་གཏོགས་པར། །གླིང་སྐོར་ཉིས་བརྒྱ་ཐམ་པ་བྱུང་བ་དེ། །ཡོ་ཀའི་གཞལ་ཡས་གཞའ་ཚོན་འོད་ཀྱི་བཀྱེ་ལུགས་གཅིག་སྟེ། དབུས་ཐིག་
དཀར་པོ་རིང་གཅིག་སེར་པོས་དྲང་། །གཡས་གཡོན་དམར་པོ་རིང་གཅིག་དཀར་པོས་དྲང་། །དཀར་སེར་བར་དུ་ལྗང་དང་དམར་པོས་དྲང་། །ནག་དང་སྔོ་གཉིས་འཇལ་ཚོན་འོད་ལ་མེད་པས་མི་དྲང་ངོ་། །དེ་
ནས་ཕྲ་ཐིག་དྲུག་ཅུ་ཕྲག་གཉིས་བཏབ་པ་ལ། །གླིང་སྐོར་ཉིས་བརྒྱ་ཐམ་པའི་ནང་རེ་ལ། །གླིང་ཆུང་ཉི་ཤུ་རྩ་ལྔ་རྩ་ལྔ་ཡོད། །དེ་ནི་གཡུང་དྲུང་གདན་ཐིག་ཡིན་པས་དེ་ལ་གཡུང་
དྲུང་དབྱེ་སྟེ། གཡུང་དྲུང་ཡོ་ཀའི་བྱེད་ལུགས་གཅིག་ཏུ་འབྱུང་སྟེ། གླིང་ཆུང་ཉི་ཤུ་རྩ་ལྔའི་དབུས་སུ་ས་ཚོན་སེར་པོས་དགང༌། ཕྱོགས་བཞིའི་གསུམ་གསུམ་བསྲེས་ལ་བགང་བ་ཀུན་

ཀའི་གཞུང་དང་མཐུན། གཡུང་དྲུང་ཁ་ནི་བྱང་སྐོར་རོ། །མཚམས་བཞི་གསུམ་གསུམ་བསྲེས་ལ་ནག་པོས་བཀང༌། ནག་པོའི་སྟེང་དུ་རིན་ཆེན་འབར་བའི་གཅལ་
བཀོད་དོ། །ལྷ་ལས་ལྷ་བསྐྱེད་འགྲོ་བའི་དོན་མཛད་པའི་ཕྱིར། འཁོར་གྱི་ལྷ་སྟོང་ནི་གསུང་ཡིག་འབྲུའི་དཀྱིལ་འཁོར་དུ། གཡུང་དྲུང་ལ་དགོད་དེ། ཡིག་འབྲུ་ལྔ་ལྷ་སྟོང་གི་སྙིང་པོ་ཡིན་
པས། ཤར་ཕྱོགས་ཀྱི་གྲུ་ཁུགས་དཀར་པོ་ལ་ཡཾ། བྱང་གི་ལྗང་ལ་རཾ། ནུབ་ཀྱི་དམར་ལ་ཁཾ། ལྷོའི་སྔོ་ལ་སྲུཾ། དབུས་ཀྱི་སེར་ལ་ཨཱོྃ། ལྷའི་བཞུགས་ཐབས་དང༌། ཤར་ཕྱོགས་ཀྱི་
གཡུང་དྲུང་གྲུ་ཁུགས་དཀར་པོ་ཉིས་བརྒྱ་ལ། ལྷ་མོ་དང་། ལྷ་དང་། སྲིད་པ་དང་། གཤེན་རབ་དང༌། སྐུ་ཡིས་བསྐྱེད་པ་ཉིས་བརྒྱ་བཞུགས་པའི་གདན་ནོ། །དེ་ལྟར་བྱང་ན་གསུང༌། ནུབ་ན་
ཡོན་ཏན། ལྷོ་ན་འཕྲིན་ལས། དབུས་ན་ཐུགས། དེ་ལྟར་ལྷ་སྟོང་ཕྱེ་ནས་བཞུགས་པའི་ལུགས་སོ། །ད་ནི་འབྱུང་བའི་རྩིག་པ་ལ་ཐིག་ཆེན་དང་། བར་ཐིག་དབུས་ནས་དྲངས་པའི་ཐིག་
རྐྱང་ལ། །ནས་རེ་བསྐྱེད་ལ་གསེར་གྱི་ཀ་བའོ། །ཀ་ལྡད་ཟླ་གམ་དང་མཚམས་ཐིག་ནི། སོར་གཉིས་ལ་གཡུ་ཡི་གདུང་མ་སྔོན་པོས་བཀང༌། ཕྱི་མའི་རྩིག་པ་དབུས་ཀྱིས་ཕོ་

བྲང་གཙང་ཁང་ཅི་བཞིན་ནོ། །ད་ནི་རྩིག་པ་ལ་སྒོ་བཙལ་ཏེ། ཆེ་ཐིག་བཞི་ཕྲག་གཉིས་དང༌། བར་ཐིག་བཅུ་གཉིས། འཕྲ་ཐིག་དབུས་ནས་རྒྱུགས་པས། ཕྱོགས་བཞིར་ཀ་
བ་བཅུ་དྲུག་བཅུ་དྲུག །རྩིག་པའི་གསེབ་ན་འདུག་བའི་ཀ་བ་བཅོ་ལྔ་བཅོ་ལྔའི་དཀྱིལ་ན་སྒོ་བཞིར་གཏོད། སྒོ་ཉིད་དབུས་ཀྱི་ཕོ་བྲང་གཙང་ཁང་ཇི་བཞིན་ནོ། །སྒོ་གདན་
ཕྱོགས་བཞི་ཀུན་གྱི་གཞུང་དང་མཐུན། སྒོ་རྒྱན་གོང་དུ་སྨོས་པའི་ལེའུ་བཅུ་གསུམ་པའི་གསས་ཁང་གི་སྒོ་སྲུང་ཇི་བཞིན་དང་སྦྱར་རོ། །ཕྱོགས་བཞི་གཡུང་དྲུང་གྲུ་ཁུགས་ལྷག་
མ་བརྒྱ་ནི། སྟེང་གི་བདེར་གཤེགས་སོ། །མཚམས་བཞིའི་གཡུང་དྲུང་གྲུ་ཁུགས་ལྷག་མ་བརྒྱ་ནི། འོག་གི་བདེར་གཤེགས་སོ། །སྟེང་འོག་གཉིས་ན་བཞུགས་བར་ཏིང་ངེ་འཛིན་
གྱི་སྤྱོད་ཡུལ་ལོ། །རྡུལ་ཚོན་སྟེང་དུ་བཀོད་པས་རེས་ཤིག་སྟོང་པོ་ཚང་བ་ཙམ། ཕྱོགས་བཞི་ཁ་དོག་ཟླ་གམ་བཞི་ནི་ཀུན་གྱི་གཞུང་དང་མཐུན། ཟླ་གམ་དཀྱིལ་གྱི་ཚངས་
ཐིག་བཞི་ལ་སྲོག་ཤིང་བྱས་ལ། ཤེལ་གྱི་ཅོག་བཞི་རི་རབ་ཡིན་པས། མཆོད་རྟེན་དབྱིངས་སུ་བྲི། ཟངས་རི་ཐུག་པར་ཆུ་ཞེང་གབ་པར་རྒྱན་རྣམས་རྫོགས་པར་བཞེངས། འཁོར་

གྱི་ལྷ་སྟོང་རྩིག་པ་ཅོག་བཞིས་བཅད་པ་ནི། སྟོང་གཉིས་པ་བར་མའི་འཇིག་རྟེན་དང་སྦྱར་ནས་བཞེངས་སོ། །ཟངས་རི་དམར་པོའི་སྟེང་དུ་མཆོད་རྟེན་ཡར་སྟེངས་རོལ་མོ་རྒྱན་
རྣམས་དགོད། ལྕགས་རི་ནག་པོའི་སྟེང་དུ་ལོངས་སྤྱོད་རྫོགས་པའི་སྐུ་གཟུགས་བརྙན། མཆོད་རྟེན་སྟོང་རྩ་བརྒྱད་གོང་དུ་གསས་ཁང་ཇི་བཞིན་དུ་སྦྱར་ལ་དགོད། ལྕགས་རི་ནག་པོའི་
མཆོད་རྟེན་སྟོང་རྩ་བརྒྱད་དང་ཆས་པ་ནི། སྟོང་གསུམ་མཐར་ཐུག་གི་འཇིག་རྟེན་དང་སྦྱར་ནས་བཞེངས་པའོ། །དེ་ཡང་ངེས་པར་ཏིང་ངེ་འཛིན་གྱི་སྤྱོད་ཡུལ་ལོ། །སྟོང་གསུམ་ཕར་
འདས་ལྕགས་རི་ཆེན་པོའོ། །མུན་པ་ཆེན་པོའི་སྒོ་བཞི་ལ་དཀར་ཐིག་བརྒྱད་བཏབ་པས། བར་ཆད་སྟོང་གསུམ་ཕར་བསྒྲལ་ཟློག་ཕྱིར་རོ། །དེ་ནས་ཡང་གསས་ཁང་སྒོ་སྲུང་ཁྲོ་བོ་
བཞིའི་ཆས་དང་སྦྱར། མཐོ་གང་རྩིག་པའི་སྐོར་ཀྱང༌། ཁ་དོག་ནག་པོ་མུན་པ་ཇི་བཞིན་ནོ། །དཀྱིལ་འཁོར་ཆེན་པོ་དེ་ལ་འཁོར་བའི་བོན་དང་། མྱ་ངན་ལས་འདས་པའི་བོན་གཉིས་
ཀ་རྫོགས་ཏེ། འཁོར་བོན་སྣོད་བཅུད་སེམས་ཅན་ལས་ལ་གྱུར་པ་ཇི་ལྟར་རྫོགས་ཞེ་ན། འོག་རྡོ་རྗེ་བརྟན་པ་ཞེས་བྱ་བ། ཐ་མ་རླུང་རི་ནག་པོ་རྡོ་རྗེ་རྒྱ་གྲམ་ལ། གྲང་བའི་དམྱལ་

བ་བརྒྱད་གནས་སོ། །མེ་རི་དམར་པོ་པད་མ་འདབ་བརྒྱད་མར་ཕྱེད་ནས། ཚ་བའི་དམྱལ་བ་བརྒྱད་གནས་སོ། །མེ་རླུང་བར་ན་གཉིས་ཚེ་གཉིས་འཁོར་བའོ། །མེའི་ཡར་ཕྱེད་ན་ཡིད་
བཏགས་ནང་གི་སྒྲིབ་པ་ཅན། མེ་ལྕེའི་འཁོར་ལོ་ཁ་ན་མེ་འབར་བ་གནས་སོ། །ཆུ་རི་སྔོན་པོ་འཁོར་ལོ་ལྔ་སྐོར་མར་ཕྱེད་ན། ཡིད་བཏགས་ཕྱིའི་སྒྲིབ་པ་ཅན། བོགས་རི་མགོ་
དང་འབྲེང་རྒྱུད་སྐེ་བ་རྣམས་གནས་སོ། །བར་ན་སྒྲིབ་པ་ཅན་གྱི་སྒྲིབ་པ་ཅན། ཚ་གྲང་གཉིས་ཀའི་ནད་ཀྱིས་གདུངས་པ་གནས་སོ། །ཆུའི་ཡར་ཕྱེད་ན་བྱོལ་སོང་རྒྱལ་ཁམས། 
རིགས་བཞི་ཆང་དར་བའི་སྦང་མ་བཞིན་དུ་གནས་སོ། །ས་རི་སེར་པོ་རིན་ཆེན་འབར་བ་ལ། གླིང་བཞིའི་མི་ལ་སོགས་པ་བསོད་ནམས་ཅན་སྣ་མངས་གནས་སོ། །ཡ་ཏ་བར་
སྣང་རི་མོ་ཁ་འལ་འོལ་དང༌གསལ་ཕྱ་ཕྱོ་ལ། ལྷ་མ་ཡིན་གྱི་སྡེ་བར་གཡེན་གཏོད་སོ་དགུ་དང༌། མཁའ་ལ་རྒྱུ་བའི་ཡིད་བཏགས་ནམ་མཁའ་ལྡིང་ལ་སོགས་པ་དང་སྦྱར་
རོ། །བར་སྣང་ཅེས་བྱ་བ་ནི་རི་རབ་དང་ས་གཞིའི་བར་ལ་གདགས་སོ། །དེ་ནི་སྣོད་ཀྱི་འབྱུང་བའི་རྩིག་པ་ལ་བཅུད་ཀྱི་སེམས་ཅན་གནས་ལུགས་སོ། །ད་ནི་ཤེལ་གྱི་ཅོག་བཞི་ལ་

གནས་པའི་རི་རབ་རིན་པོ་ཆེ་སྣ་བཞིའི་བརྒྱན་པ་ལ། ལྷ་མ་ཡིན་གྱི་སྡེ་ས་གཡེན་ཆེ་བ་བཅུ་གཅིག་དང་སྦྱར་རོ། །བང་རིམ་དཀར་དང་ལྗང་དང་དམར་དང་སྔོ་དང་།
བཞིས་བརྒྱན་ལ་མཚེ་མ་གནོད་སྦྱིན་ལྷ་དང༌། གཡུང་དྲུང་ཁྱིམ་བདུན་གྱི་མི་དང༌། འཁོར་ལོ་བསྒྱུར་བའི་རྒྱལ་པོ་འབྱུང་བའི་སྒོ་དང་སྦྱར་རོ། །རི་བདུན་རོལ་པའི་མཚོའི་ལྷ་ཀླུ་རྣམས་
དང་སྦྱར་རོ། །རིན་པོ་ཆེའི་ཅོག་བཞི་རྒྱལ་ཆེན་རིགས་བཞི་དང་སྦྱར་རོ། །མགུལ་ཆུ་གསེར་གྱིས་བསྐོར་བ་ཚལ་ཆེན་པོ་བཞི་ལ། ལྷ་དང་ལྷ་མེན་འཐབ་ས་དང༌། ལྷའི་ལྕགས་རིའི་
འཁོར་ཡུལ་ན། གླང་རབ་བརྟན་དང༌། རི་དྭགས་ཤར་དང༌། བྱ་ཁྱུང་ཀ་རུ་དང༌། སེང་གེ་གཡུ་འབྲུག་དང༌། ཅང་ཤེས་ཀྱི་རྟ་ལ་སོགས་པ་དང་སྦྱར་རོ། །བུམ་པ་སྟེང་ཤེལ་གྱི་གུར་ཁང་དཀར་པོ་
སུམ་ཅུ་རྩ་གསུམ་དང་སྦྱར་རོ། །བུམ་པའི་ནང་ན་ལྷའི་རྒྱལ་པོ་བརྒྱ་བྱིན་འཁོར་དང་བཅས་པ་དང་སྦྱར་རོ། །རི་རབ་སུམ་ཆ་གཅིག་གི་ཁོང་པ་ན། ལྷ་མ་ཡིན་གྱི་རྒྱལ་པོ་འགན་
དྷ་སླག་ཆེན་འཁོར་དང་བཅས་པ་དང་སྦྱར་རོ། །རི་རབ་སུམ་ཆ་རྐེད་པའི་ཁོང་པ་ན། མིའི་རྒྱལ་པོ་འཁོར་ལོ་བསྒྱུར་བ་འཁོར་དང་བཅས་པ་དང་སྦྱར་རོ། །རི་རབ་སྨད་ཀྱི་སུམ་ཆའི་

ཁོང་པ་ན། བྱོལ་སོང་གི་རྒྱལ་པོ་ཀླུ་འཇོག་པོ་འཁོར་དང་བཅས་པ་དང་སྦྱར་རོ། །མེའི་པད་མའི་སྟེང་ན་ཡིད་བཏགས་ཀྱི་རྒྱལ་མོ་ཁ་ལ་མེ་འབར་འཁོར་དང་བཅས་པ་དང་སྦྱར་རོ། །
རླུང་གི་འཁོར་ལོ་རྡོ་རྗེའི་སྟེང་ན། དམྱལ་བའི་རྒྱལ་པོ་ཨ་བ་གླང་མགོ་ཅན་འཁོར་དང་བཅས་པ་དང་སྦྱར་རོ། །དེ་རྣམས་ནི་རིས་དྲུག་ལ་ནོར་བུ་རིན་པོ་ཆེས་དབང་སྒྱུར་རོ། །བྲེ་
འཐབ་བྲལ་དགའ་ལྡན་འཕྲུལ་དགའ་གཞན་འཕྲུལ་དབང་བྱེད་བཞི་དང་སྦྱར་རོ། །རིན་པོ་ཆེའི་འཁོར་ལོ་བཅུ་གསུམ། བསམ་གཏན་བཞི། གཙང་མ་རིགས་ལྔ། གཟུགས་
མེད་པ་བཞི་དང་སྦྱར་རོ། །དེ་མན་ཆོད་ནི་འཁོར་བའི་བོན་སྣོད་བཅུད་ཀྱིས་འབྲེལ་བའོ། །ཆར་ཁེབས་བར་ལྷ་འོད་གསལ་མྱ་ངན་ལས་འདས་པ་རྣམས་དང་སྦྱར་རོ། །དེ་ཡན་ཆད་མྱ་ངན་ལས་
འདས་པ་ཆེན་པོ་སྟོན་པའི་ཐུགས་རྗེ་དུས་གསུམ་གྱི་བདེ་བར་གཤེགས་པ་དང་སྦྱར་རོ། །དེ་ལ་སྦྱོར་ལུགས་ནི། སྲོག་ཤིང་དབྱིངས་ཀྱི་ཡུམ་ས་ཏྲིག་ཨེར་སངས་དང་སྦྱར་རོ། །དབྱིངས་
ལས་ཡེ་ཤེས་བྱུང་བས། རིན་པོ་ཆེའི་ཏོག་ཡེ་ཤེས་ཀྱི་ལྷ་གཤེན་ལྷ་འོད་དཀར་དང་སྦྱར་རོ། །དབྱིངས་དང་ཡེ་ཤེས་མཁའ་ལ་མཉམ་པའི་བར་ནས། འགྲོ་བའི་དོན་ལ་ཐབས་དང་ཤེས་

རབ་ཟུང་དུ་འབྲལ་སྟེ། བྱ་རུ་གཡས་པ་ཐབས་ཀྱི་མཆོག་སྲིད་པ་སངས་པོ་འབུམ་ཁྲི་དང་སྦྱར་རོ། །བྱ་རུ་གཡོན་པ་ཤེས་རབ་ཀྱི་སྟོན་པ་གཤེན་རབ་མི་བོ་དང་སྦྱར་རོ། །བྱ་རུ་
གཡས་གཡོན་ལ་དར་གྱི་ཅོད་པན་སྐུའི་འོད་ཟེར་དང་སྦྱར་རོ། །འོད་མཚོ་ཁ་དོག་ཀུན་གྱི་གཞུང་དང་མཐུན། འོད་རྒྱུད་གོང་མ་རྟོགས་པ་རྣམས་ཀྱིས་རྟེན། འོད་ཟེར་ཤིང་ལོའི་ཚུལ་
དུ་མཛེས་པར་སྤྲོ། དེ་རྣམས་རྒྱན་དུ་ཁོལ་མས་ཐེབས་པ་གདབ། རྡོ་རྗེ་བརྟན་པ་ཡན་ཆད་སྣོད་ལ་ཕོགས་པས། སྟོན་པའི་ཐུགས་རྗེ་འོད་ཟེར་བྱིན་རླབས་ཀྱིས། མི་བདེ་སྣོད་རྣམས་
ཞི་ནས་རིན་ཆེན་སྣ་ལྔའི་གཡུང་དྲུང་གཞའ་ཚོན་འོད་ཀྱིས་བསྐོར་བ་གསལ། སྣོད་དང་འབྲེལ་བའི་རིས་དྲུག་སེམས་ཅན་རྣམས་ལ་ཕོགས་པས། སྟོན་པའི་ཐུགས་རྗེ་འོད་ཟེར་བྱིན་
རླབས་ཀྱིས། མི་བདེ་སྡུག་བསྔལ་ཞི་ནས་ལྷ་དང་ལྷ་མོར་གྱུར། སླར་ལ་བསྡུས་པས་ཡེ་ཤེས་ཚོན་གང་སྟོང་པའི་རང་བཞིན་ནོ། །གཙོ་བོ་འཁོར་དང་མྱ་ངན་འདས་པའི་བོན་དུ་འདུས། དེ་
ཡང་དོན་དུ་དབུས་ཀྱི་ཟླུམ་པོའི་དོན་དུ་འདུས། ཟངས་རི་དམར་པོ་རྒྱན་དང་ཆས་པ་བཞག །ཕྱི་མ་ཐམས་ཅད་གསས་ཁང་དཀར་ནག་བཀྲ་གསལ་ཇི་བཞིན་དུ། ཕྱོགས་བཞི་ཀུན་

ནས་ནང་དུ་ཏིང་ངེ་འཛིན་གྱིས་སློང་ལ་སྒོམ། དེ་ལྟར་འཁོར་བའི་བོན་དང་མྱ་ངན་ལས་འདས་པའི་བོན། མ་རྨོངས་ས་ལེ་ཤེས་རབ་རྩལ་འབྱོངས་ཀྱིས། ཏིང་ངེ་འཛིན་གྱིས་གཟུངས་ཀྱིས་
ཟིན་པ་ན། བདག་དང་གཞན་མེད་སྒྲིབ་སྦྱངས་ཚོགས་རྫོགས་ངེས་པའོ། །སེམས་ཅན་གྱི་ལས་ལ་གྱུར་པའི་སྣོད་བཅུད་བོན་གནས་ལུགས་དང༌། སྟོན་པའི་ཐུགས་རྗེ་ལས་སྤྲུལ་པའི་
བདེར་གཤེགས་ཀྱི་ཕོ་བྲང་གཉིས། དོན་དུ་ཇི་ལྟར་འབྲེལ་བ་ངེས་པར་བསྟན་པའི་ཕྱིར། ཐིག་གིས་ས་གཅད་པ་དང༌། ཚོན་གྱིས་གསལ་བཏབ་པའི་དོན་བསྟན་པའོ། །དེ་ནས་ཡང་དཔོན་
གསས་མངའ་བདག་གིས། སང་གི་གདུགས་ལ་མཆོད་སྦྱིན་རྒྱས་པར་མཛད་པ་ཡིས། ཐམས་ཅད་མ་ལུས་དོ་མནོད་སྟ་བོན་ལ་གནས་པའི་རིམ་གྲོ་མ་ནོར་བར་མཛད་དེ། དང་ལ་
དཔོན་གསས་ཉིད་གཙང་མའི་ཆས་སུ་བཞུགས་ཏེ། གཙང་གོས་གཙང་ཐོད་གཙང་ལྷཱམ་དང༌། ཕྱག་རྒྱའི་གུར་ཁྱིམ་ཁ་གསེར་ཁ་གཡུ་རྣམས་ཀྱིས་ཆས་སུ་ཞུགས། པདྨའི་
གདན་ལ་དཀྱིལ་མོ་ཀྲུང་བཅས་ནས། དེའི་མདུན་དུ་གཙང་མའི་རྒྱན་གཞི་གཉིས་བཏིང་སྟེ། རྒྱན་གཞི་ཡ་ཏའི་སྟེང་དུ། ལེའུ་དགུ་པར་སྨོས་པའི་མཆོད་པའི་ཡས་སྟགས་བསོགས།

རྒྱན་གཞི་མ་ཐའི་སྟེང་དུ་སྦྱིན་པའི་ཡས་སྟགས་བསོགས། བར་དུ་མདའ་བཞི་རལ་གྲི་མེ་ལོང་རྒྱལ་མཚན་གཙང་མའི་བུམ་པ་བསགས། དེ་གསུམ་འགབ་ཏུ་ཡོན་
བདག་ཐམས་ཅད་ཐལ་མོ་སྦྱར་ནས་སྒྲིགས། དེ་ནས་དཔོན་གསས་ཀྱིས་སྟ་བོན་ལ་གནས་པའི་རིམ་གྲོ་མཛད་དེ། སྟ་བོན་ལ་གནས་པ་ལ་ཡང་དོན་རྣམ་པ་ལྔ་སྟེ། ཕྱག་རྒྱས་སྟ་
བོན་ལ་གནས་པ་དང༌། སྙིང་པོས་སྟ་བོན་ལ་གནས་པ་དང༌། རྫས་ཀྱི་སྟ་བོན་ལ་གནས་པ་དང༌། ཚིག་བཤད་ཀྱིས་སྟ་བོན་ལ་གནས་པ་དང༌། ཏིང་ངེ་འཛིན་གྱིས་སྟ་བོན་ལ་གནས་
པ་དང་ལྔའོ། །དེ་ལ་ཕྱག་རྒྱས་སྟ་བོན་ལ་གནས་པ་ནི། དབྱིངས་བདལ་མཁར་ཁྱབ་ཀྱི་ཕྱག་རྒྱ་ཡིས་བྱ་སྟེ། གཡས་པའི་ཐལ་མོ་དཔྲལ་བར་གཏད། གཡོན་པའི་ཐལ་མོ་སྙིང་
ཁར་གཏད། དེ་ནས་སྙིང་པོས་སྟ་བོན་ལ་གནས་པ་ནི། ཨ་ཧེ་འོ་མུ་ལིང་ལིང་སྤྲོས་པ་འོད་དཔག་མུ་རྒྱས་བདལ་ཁྱབ་གསལ། ལན་བཞི་བརྗོད་དོ། །དེ་ནས་རྫས་ཀྱིས་སྟ་བོན་ལ་
གནས་པ་ནི། སྤོས་ཀྱི་དུད་པ་སྤྲིན་བཞིན་དུ་གཏིབས། །མཛེས་པའི་ཕོར་བ་གཙང་མ་རུ། །གཙང་ཆུ་བླུགས་ནས་གཡས་སུ་བཟུང་། །མཚེ་ཉུངས་བླུགས་ནས་གཡོན་དུ་བཟུང༌། །རིན་

ཆེན་བུམ་པ་པང་དུ་བཞག །དེ་ནས་ཚིག་བཤད་ཀྱིས་སྟ་བོན་ལ་གནས་པ་ནི། ཚིགས་སུ་བཅད་དེ་གསུངས་པ། མི་འགྱུར་དབྱིངས་ཆེན་འབྱམས་ཡས་བོན་གྱི་དབྱིངས་དཀྱིལ་ཏེ། །
རང་བཞིན་དཀྱིལ་འཁོར་ཁྱབ་བདལ་ཀློང་ཡངས་དག་པ་ནས། །འགྲོ་བའི་དོན་དུ་འོད་ཟེར་ཡིག་འབྲུ་ཤིན་ཏུ་གསལ། །ཐུགས་རྗེ་ཚད་མེད་མཐའ་ཡས་སེམས་ཅན་ཀུན་ལ་ཁྱབ། །
དབྱིངས་ཀྱི་ཡུམ་ཆེན་ས་ཏྲིག་ཨེར་སངས་བྱིན་རླབས་ཅན། །སྐུ་མདོག་མི་འགྱུར་རིན་ཆེན་གསེར་གྱི་སྙིང་པོ་འདྲ། །རྒྱན་དང་ཆ་ལུགས་གསེར་ལ་གསེར་གྱི་འོད་ཀྱིས་བརྒྱན། །
རིན་ཆེན་བཀྲ་གསལ་རྩལ་ཆེན་སེང་བསྣོལ་ཁྲི་ལ་བཞུགས། །བདག་དང་ཡོན་བདག་མཐའ་ཡས་སེམས་ཅན་མང་པོ་ཡི། །སྒྲིབ་གཉིས་སྦྱང་ཞིང་ཚོགས་གཉིས་བསགས་
པའི་དོན་སླད་དུ། །མཚན་མ་རྫས་ཀྱི་རྡུལ་ཚོན་དཀྱིལ་འཁོར་བྲིས་པ་རུ། །རང་བཞིན་དཀྱིལ་འཁོར་མཁའ་དབྱིངས་ཁྱབ་གདལ་དམ་པ་ནས། །སེམས་ཅན་དོན་དུ་བྱིན་གྱིས་
རླབས་ལས་བྱུང་བ་ཡི། །ལྷ་མོ་ཉིས་བརྒྱ་ལྔ་བཅུའི་འཁོར་དང་བཅས་པ་རྣམས། །ནང་པར་འགྲོ་བ་སེམས་ཅན་དྲང་བའི་དོན་སླད་དུ། །དོ་མོད་ཏིང་འཛིན་གསལ་བའི་དཀྱིལ་

འཁོར་དམ་པ་རུ། །འགྲོ་བའི་དོན་ལ་མ་ཡེངས་ཐུགས་དགོངས་ལས་མཛད་པས། །སྐུ་གསུང་ཐུགས་དང་ཡོན་ཏན་ཕྲིན་ལས་ལྔ་དང་བཅས། །བྱིན་གྱིས་རླབས་ཀྱིས་
ཐུགས་དག་མཁའ་ལ་གསལ་བཏབ་ནས། །འཁོར་བཅས་སྟ་བོན་ལ་ནི་གདལ་ཁྱབ་བཞུགས་སུ་གསོལ། །མི་འགྱུར་དབྱིངས་ཆེན་འབྱམས་ཡས་བོན་གྱི་དབྱིངས་དཀྱིལ་ཏེ། །
རང་བཞིན་དཀྱིལ་འཁོར་ཁྱབ་བདལ་ཀློང་ཡངས་དག་པ་ནས། །འགྲོ་བའི་དོན་དུ་འོད་ཟེར་ཡིག་འབྲུ་ཤིན་ཏུ་གསལ། །ཐུགས་རྗེ་ཚད་མེད་མཐའ་ཡས་སེམས་ཅན་ཀུན་ལ་
ཁྱབ། །ཡེ་ཤེས་ལྷ་ཆེན་གཤེན་ལྷ་འོད་དཀར་ཐུགས་རྗེ་ཅན། །སྐུ་མདོག་མི་འགྱུར་དཀར་གསལ་ཤེལ་གྱི་སྙིང་པོ་འདྲ། །རྒྱན་དང་ཆ་ལུགས་ཤེལ་ལ་ཤེལ་གྱི་འོད་ཀྱིས་མཛེས་
པར་བརྒྱན། །རིན་ཆེན་བཀྲ་གསལ་སྟོབས་ཆེན་གླང་བསྣོལ་ཁྲི་ལ་བཞུགས། །བདག་དང་ཡོན་བདག་མཐའ་ཡས་སེམས་ཅན་མང་པོ་ཡི། །སྒྲིབ་གཉིས་སྦྱོང་ཞིང་ཚོགས་
གཉིས་བསག་པའི་དོན་སླད་དུ། །མཚན་མ་རྫས་ཀྱི་རྡུལ་ཚོན་དཀྱིལ་འཁོར་བྲིས་པ་རུ། །རང་བཞིན་དཀྱིལ་འཁོར་མཁའ་དབྱིངས་ཁྱབ་བདལ་དམ་པ་ནས། །སེམས་ཅན་དོན་དུ་

ཐུགས་རྗེ་ལས་སུ་བསྐྱེད་པ་ཡི། །ལྷ་ཆེན་ཉིས་བརྒྱ་ལྔ་བཅུ་འཁོར་དང་བཅས་པ་ནི། །ནང་པར་འགྲོ་བ་སེམས་ཅན་དྲང་བའི་དོན་སླད་དུ། །དོ་མོད་ཏིང་འཛིན་གསལ་བའི་དཀྱིལ་
འཁོར་དམ་པ་རུ། །འགྲོ་བའི་དོན་ལ་མ་ཡེངས་ཐུགས་དགོངས་ལས་མཛད་པས། །སྐུ་གསུང་ཐུགས་དང་ཡོན་ཏན་འཕྲིན་ལས་ལྔ་དང་བཅས། །ཐུགས་རྗེ་བསྐྱེད་ནས་ཐུགས་
དག་མཁའ་ལ་གསལ་བཏབ་ནས། །འཁོར་བཅས་སྟ་བོན་ལ་ནི་བདལ་ཁྱབ་བཞུགས་སུ་གསོལ། །མི་འགྱུར་དབྱིངས་ཆེན་འབྱམས་ཡས་བོན་གྱི་དབྱིངས་དཀྱིལ་ཏེ། །རང་བཞིན་
དཀྱིལ་འཁོར་ཁྱབ་གདལ་ཀློང་ཡངས་དག་པ་ནས། །འགྲོ་བའི་དོན་དུ་འོད་ཟེར་ཡིག་འབྲུ་ཤིན་ཏུ་གསལ། །ཐུགས་རྗེ་ཚད་མེད་མཐའ་ཡས་སེམས་ཅན་ཀུན་ལ་ཁྱབ། །ཐབས་
ཀྱི་མཆོག་གྱུར་སྲིད་པ་སངས་པོ་འབུམ་ཁྲི་སྤྲུལ་པ་ཅན། །སྐུ་མདོག་མི་འགྱུར་དཀར་འབར་དངུལ་གྱི་སྙིང་པོ་འདྲ། །རྒྱན་དང་ཆ་ལུགས་དངུལ་ལ་དངུལ་གྱི་འོད་ཀྱིས་བརྒྱན། །རིན་
ཆེན་བཀྲ་གསལ་རླབས་ཆེན་ཁྱུང་བསྣོལ་ཁྲི་ལ་བཞུགས། །བདག་དང་ཡོན་བདག་མཐའ་ཡས་སེམས་ཅན་མང་པོ་ཡི། །སྒྲིབ་གཉིས་སྦྱང་ཞིང་ཚོགས་གཉིས་བསགས་པའི་

དོན་སླད་དུ། །མཚན་མ་རྫས་ཀྱི་རྡུལ་ཚོན་དཀྱིལ་འཁོར་བྲིས་པ་རུ། །རང་བཞིན་དཀྱིལ་འཁོར་མཁའ་དབྱིངས་ཁྱབ་བདལ་དམ་པ་ནས། །སེམས་ཅན་
དོན་དུ་སྤྲུལ་པ་ལས་སུ་སྲིད་པ་ཡི། །སྲིད་པ་ཉིས་བརྒྱ་ལྔ་བཅུའི་འཁོར་དང་བཅས་པ་ཡི། །ནང་པར་འགྲོ་བ་སེམས་ཅན་དྲང་བའི་དོན་སླད་དུ། །དོ་མོད་ཏིང་འཛིན་གསལ་བའི་
དཀྱིལ་འཁོར་དམ་པ་རུ། །འགྲོ་བའི་དོན་ལ་མ་ཡེངས་ཐུགས་དགོངས་ལས་མཛད་པས། །སྐུ་གསུང་ཐུགས་དང་ཡོན་ཏན་འཕྲིན་ལས་ལྔ་དང་བཅས། །སྤྲུལ་པས་སྲིད་ནས་ཐུགས་
དམ་མཁའ་ལ་གསལ་བཏབ་ནས། །འཁོར་བཅས་སྟ་བོན་ལ་ནི་བདལ་ཁྱབ་བཞུགས་སུ་གསོལ། །མི་འགྱུར་དབྱིངས་ཆེན་འབྱམས་ཡས་བོན་གྱི་དབྱིངས་དཀྱིལ་ཏེ། །རང་བཞིན་
དཀྱིལ་འཁོར་ཁྱབ་བདལ་ཀློང་ཡངས་དག་པ་ནས། །འགྲོ་བའི་དོན་དུ་འོད་ཟེར་ཡིག་འབྲུ་ཤིན་ཏུ་གསལ། །ཐུགས་རྗེ་ཚད་མེད་མཐའ་ཡས་སེམས་ཅན་ཀུན་ལ་ཁྱབ། །ཤེས་
རབ་ཕུལ་ལྡན་སྟོན་པ་གཤེན་རབ་འོད་ཟེར་ཅན། །སྐུ་མདོག་མི་འགྱུར་རིན་ཆེན་སྣ་ལྔ་བཀྲ་ལ་གསལ། །རྒྱན་དང་ཆ་ལུགས་རིན་ཆེན་ཉིད་ལ་ཉིད་ཀྱིས་བརྒྱན། །རིན་ཆེན་

བཀྲ་གསལ་དབང་བསྒྱུར་འཁོར་ལོའི་ཁྲི་ལ་བཞུགས། །བདག་དང་ཡོན་བདག་མཐའ་ཡས་སེམས་ཅན་མང་པོ་ཡི། །སྒྲིབ་གཉིས་སྦྱང་ཞིང་ཚོགས་གཉིས་བསག་པའི་དོན་སླད་དུ། །
མཚན་མ་རྫས་ཀྱི་རྡུལ་ཚོན་དཀྱིལ་འཁོར་བྲིས་པ་རུ། །རང་བཞིན་དཀྱིལ་འཁོར་མཁའ་དབྱིངས་ཁྱབ་བདལ་དམ་པ་ནས། །སེམས་ཅན་དོན་དུ་འོད་ཟེར་ལས་སུ་བཀྱེ་བ་ཡི། །
གཤེན་རབ་ཉིས་བརྒྱ་ལྔ་བཅུ་འཁོར་དང་བཅས་པ་ནི། །ནང་པར་འགྲོ་བའི་སེམས་ཅན་དྲང་བའི་དོན་སླད་དུ། །དོ་མོད་ཏིང་འཛིན་གསལ་བའི་དཀྱིལ་འཁོར་དམ་པ་རུ། །འགྲོ་བའི་
དོན་ལ་མ་ཡེངས་ཐུགས་དགོངས་ལས་མཛད་པས། །སྐུ་གསུང་ཐུགས་དང་ཡོན་ཏན་ཕྲིན་ལས་ལྔ་དང་བཅས། །འོད་ཟེར་བཀྱེ་ནས་ཐུགས་དག་མཁའ་ལ་གསལ་བཏབ་ནས། །འཁོར་
བཅས་སྟ་བོན་ལ་ནི་བདལ་ཁྱབ་བཞུགས་སུ་གསོལ། །དེ་ནས་བུམ་པའི་འཛབ་བགྲང་སྟེ། ཨ་ཨ་ཨད་ཨཱོྃ་སལ་སལ། ནང་དང་བར་དང་ཕྱི་གསུམ་དུ་རིམ་པས། མཚེ་ཉུངས་
དང་གཙང་ཆུ་ལ་སྔགས་ནས། ཕྱོགས་བཅུར་འདུལ་བའི་དོན་དུ་ཕྱོགས་བཅུའི་བུམ་པར་བླུགས། དེ་ནི་དབྱིངས་དང་ཡེ་ཤེས་མཁའ་ལ་མཉམ་པའི་སྙིང་པོའོ། །ཡང་སྙིང་པོ་གཅིག་

ལ། ཧ་འ་ཧཱུྃ་འོ་ལམ་ལམ། དེ་ཡང་གོང་དང་མཚུངས་པར་ཕོགས་བཅུ་བུམ་པར་བླུགས། དེ་ནི་ཐབས་དང་ཤེས་རབ་ཟུང་དུ་འབྲེལ་བའི་སྙིང་པོའོ། །ཡང་སྙིང་པོ་
གཅིག་ལ། ཡཾ་ཡཾ་རཾ་རཾ་ཁཾ་ཁཾ་སྲུཾ་སྲུཾ་ཨཱོྃ་ཨཱོྃ་ཨ་ལོ་སྤར། ཨ་ལམ་གསལ་ཟེར་སྤྲོ་འོད་རུམ་ཁྱབ་བདལ་སྤྲོས་པ་མཁའ་ལ་མཉམ་སྟེ་བདལ་བདལ། དེ་ནི་འཁོར་གྱི་
ལྷ་སྟོང་མཚན་བརྗོད་པ་དང༌མཚོན་བརྗོད་ཀྱིས་མི་ལང་བ་གང་གའི་ཀླུང་གི་བྱེ་མ་སྙེད་ཙམ་དུ་ཤིན་ཏུ་གྲངས་མང་བའི་སྙིང་པོ་སྟེ། མཚེ་ཉུངས་དང་གཙང་ཆུ་ལ་སྔགས་ཏེ། 
བུམ་པར་ལན་བཅུ་སྒྲགས་ནས་བླུགས། དེ་ནས་ཡང་ཚིགས་བཤད་ཀྱིས་སྟ་བོན་ལ་ཚིགས་སུ་བཅད་དེ། སྙིང་རྗེའི་མགྲོན་སྟ་བོན་ལ་གནས་ཏེ། ལྷ་དང་ལྷ་མིན་མི་
དང་མཐོ་རིས་གསུམ། །བྱོལ་སོང་ཡིད་བཏགས་དམྱལ་བ་ངན་སོང་གསུམ། །རིགས་དྲུག་སྐྱེ་བའི་བར་མ་དོ་དང་བདུན། །སྦྱིན་པ་བཏང་གནས་དམིགས་པའི་ཡུལ་ཡིན་པས། །མཚན་
མ་རྫས་ཀྱི་རྡུལ་ཚོན་དཀྱིལ་འཁོར་བྲིས་པ་རུ། །ཐམས་ཅད་ནང་པར་སྙིང་རྗེའི་མགྲོན་དུ་སྤྱན་འདྲེན་གྱིས། །བྱིན་གྱིས་རླབས་ཀྱིས་མི་ཁོམས་ས་སར་ཞི་ནས་ཀྱང༌། །ཐམས་

ཅད་དོ་མོད་ཏིང་འཛིན་གསལ་བའི་དཀྱིལ་འཁོར་དུ། །སྟ་བོན་ལ་ནི་གནས་པར་བགྱིའོ། །དེ་ནས་ཡང་བུམ་པར་འཛབ་བགྲངས་ཏེ། །ཨ་དཀར་ཨ་རྨད་དུ་ཏྲི་སུ་ནག་པོ་ཞི་ཞི་མལ་
མལ། །དེ་ནི་ངན་སོང་དོང་སྤྲུགས་ཀྱི་སྙིང་པོའོ། །དེ་ཡང་མཚེ་ཉུངས་དང་གཙང་ཆུ་ལ་སྔགས་ནས། ཕོགས་བདུན་བུམ་པར་བླུགས། རིགས་དྲུག་བར་མ་དེ་དང་བདུན་གྱི་སྙིང་པོའོ། །དེ་
ནས་དཔོན་གསས་ཉིད་སྟ་བོན་ལ་གནས་པ་ལ། ཚིགས་སུ་བཅད་དེ་གསུངས་པ། གནས་གོས་གཟི་བརྗིད་གཞའ་ཚོན་འོད། །གནས་ཐོད་བདེར་གཤེགས་གཉིས་མེད་
གདན། །གཙང་ལྷཱམ་ས་བཅུ་འཁོར་བ་འཁོར། །ཕྱག་རྒྱའི་གུར་ཁྱིམ་ལྷ་དང་བདའ་སྤྲོ་མཁས། །ཁ་གསེར་ཁ་གཡུ་ངོ་མཚར་བཀའ་ཡི་རྟགས། །པད་མའི་གདན་ནི་
སྐྱོན་མེད་དག་པའི་དོན། །འདི་ལྟར་དཔོན་གསས་འཁོར་དང་བཅས་པ་རྣམས། །ནང་པར་མཆོད་སྦྱིན་རྒྱ་ཆེན་ཁྱབ་པར་འགྱེད་པས་སུ། །དོ་མོད་སྟ་བོན་ལ་ནི་གནས་པར་བྱའོ། །
གཙང་མའི་རྒྱན་གཞི་གཉིས་སྟེང་དུ། །མཆོད་པའི་ཡར་སྟགས་སྤྲིན་བཞིན་གཏིབས། །སྦྱིན་པའི་ཡར་སྟགས་གྲམ་ལྟར་བཀྲམ་པ་འདི། །ནང་པར་དམིགས་མེད་རྒྱ་ཆེན་

ཡོངས་སུ་གཏོང་བས་སུ། །དོ་མོད་སྟ་བོན་ལ་ནི་གནས་པར་བགྱིའོ། །བར་གྱི་མདའ་བཞི་རལ་གྲི་བཞི་དང་ནི། །མེ་ལོང་བཞི་དང་རྒྱལ་མཚན་གཉིས། །མེ་ལོང་
བདག་དང་གཞན་མེད་གསལ། །མདའ་དང་རལ་གྲི་རྒྱལ་མཚན་རྣམས། །ཕྱི་མཚམས་རྒྱ་ཆེར་ཡོངས་སུ་ཕྱོགས་བཅུར་དེ་རིང་བཅད། །མ་ཆོད་བག་ལ་ཉལ་བའི་ལས་ཀྱི་བགེགས། །
གྲིབ་ལ་རྟེན་ཅིང་ལུས་ལ་འཁྲིལ་བ་རྣམས། །ཁོ་ཐག་བཅད་ཀྱིན་མཚམས་བཅད་ཕྱིར། །དབལ་གྱི་ཁྲོ་ཆེན་བཅུ་ཡི་ཞལ། །ནང་པར་ནང་གི་མཚམས་བཅད་ཕྱིར། །དཀྱིལ་
འཁོར་ཕྱོགས་མཚམས་སྟེང་དང་འོག་ཏུ་བཀོད་པས་སུ། །དོ་མེད་ཏིང་འཛིན་གསལ་བའི་དཀྱིལ་འཁོར་དུ། །སྟ་བོན་ལ་ནི་གནས་པར་བགྱིའོ། །རིན་ཆེན་གཙང་མའི་བུམ་པ་
འདི། །རྡུལ་ཚོན་ཏིང་འཛིན་གཉིས་ཀ་གསལ་བའི་ཕྱིར། །དཔོན་གསས་བདག་གི་སྐུ་དང་ཡེ་ཤེས་སྦྱར་བ་དང་ནི་གཉིས་སུ་མེད། །བུམ་པ་ལྷ་ཡི་གཞལ་ཡས་ཁང༌། །བདག་
ཀྱང་ལྷ་ཡི་གཞལ་ཡས་ཁང༌། །ཁ་རྒྱན་དབུ་སྐྲ་དཔག་བསམ་ཤིང༌། །མགུལ་ཆིངས་པད་ཤུན་མཛེས་པའི་གོས། །འབྲུ་ལྔ་བླུགས་པ་དབང་པོ་ལྔ། །སྨན་ལྔ་བླུགས་པ་ནང་ཁྲོལ་

ལྔ། །རིན་ཆེན་ལྔ་བླུགས་འདོད་པ་ལྔ། །ཡིག་འབྲུ་ལྔ་བླུགས་ལྷ་ཡི་ཐུགས། །བདག་དང་གཉིས་མེད་ཡིན་པའི་ཕྱིར། །ཐམས་ཅད་སྤྲོ་བསྡུ་གཅིག་གི་ངང༌། །མི་བརྗེད་གཟུངས་ཀྱི་ཐག་
པས་བཏགས། །ནངས་པར་དགོངས་པ་རྩེ་གཅིག་ཕྱིར། །དོ་མོད་སྟ་བོན་ལ་ནི་གནས་པར་བགྱིའོ། །དེ་ནས་མཚེ་ཉུངས་ལྷག་མ་ནམ་མཁར་གཏོར། །གསེར་རྟ་གཡུ་མི་མཛེས་པ་བསམ་
དུ་མེད་པ་ཡིས། །མཆོད་སྦྱིན་མགྲོན་རྣམས་སྤྱན་འདྲེན། སྙན་གསན་འབེབས་པར་ཏིང་ངེ་འཛིན་གྱིས་བཟུང་། །གཙང་ཆུ་ལྷག་མས་ཡོན་བདག་རྣམས་གཙང་ཞིང་དག་པར་
ཁྲུས་ཀྱིས་བཀྲུས། པད་ཤུན་གྱི་རས་མ་ལ་ཡི་གེ་དཔའ་བོ་འབྲུ་ལྔ་བྲིས་ནས། སོགས་པ་གཡས་པ་ལ་བཏགས་ཏེ། དཔོན་གསས་ཀྱིས་ཚིགས་སུ་བཅད་དེ་གསུངས་པ། 
དུག་ལྔས་དབང་བྱས་ཕུང་པོ་ལྔ། །དུག་ལྔའི་གཉེན་པོ་ཡེ་ཤེས་ལྔ། །དཔའ་བོ་འབྲུ་ལྔའི་རྒྱུ་ལས་བྱུང༌། །ཕུང་པོ་ལྷ་ལྔར་བསྒྱུར་བའི་ཕྱིར། །རྒྱུ་སྦྱོར་ཡོན་བདག་འཁོར་བཅས་ལ། །དཔའ་
བོ་འབྲུ་ལྔ་གདག་པར་བྱས། །དཔའ་བོ་འབྲུ་ལྔ་བཏགས་པ་ཡིས། །བར་དུ་ཅིས་ཀྱང་མི་ཆོད་པར། །ཕུང་པོ་ལྷ་ལྔར་འགྱུར་བར་ཤོག །ཉམས་དགའ་རྨི་ལྟས་བཟང་བར་ཤོག །ཉི་ཤར་ཁྲུས་

བྱེད་འཕུར་བ་དང་། །གྱེན་འཛེག་རིན་ཆེན་མེ་ཏོག་ཐུ་བ་དང༌། །གསུང་རབ་སྐུ་གདུང་སྐུ་གཟུགས་དཀྱིལ་འཁོར་ལ། །ཡིད་འོང་མི་དང་འགྲོགས་ནས་སུ། །རོལ་མོ་སྣ་
ཚོགས་འདྲེན་པ་དང༌། །གཞའ་ཚོན་གུར་འབུབས་བདེར་གཤེགས་མཐོང་རྨི་ན། དེ་རྣམས་ཤིན་ཏུ་བཟང་བས་ཅིས་ཀྱང་བར་མི་ཆོད། འདིར་ཡང་འདོད་པ་ཕུན་སུམ་ཚོགས། །ཕྱི་
མར་བླ་མེད་གོ་འཕང་ཐོབ། །དེ་ནི་ཏིང་ངེ་འཛིན་གྱིས་ས་བོན་ལ་གནས་པ་ནི། དུག་ལྔའི་གཉན་པོ་གཟུངས་སུ་བཟུང༌། གཡས་པ་ས་ལ་ཕབ་ནས་ཤར་དུ་བལྟས་ལ་
ཉལ། རྨི་ལྟས་ངན་ན་ངན་སོང་དོང་སྤྲུགས་སྙིང་པོ་བརྒྱ་རྩ་བརྒྱད་ནང་པར་འདོན་པར་བྱ། མཆོད་སྦྱིན་གྱི་མགྲོན་དང་ཡར་སྟགས་སྟ་བོན་ལ་གནས་པ་དང༌། རྒྱུ་སྦྱོར་ཡོན་བདག་
དད་པའི་སེམས་དང་བཅས་ནས་སྟ་བོན་ལ་གནས་པ་དང༌། མངའ་བདག་འཁོར་དང་བཅས་ནས་སྟ་བོན་ལ་གནས་པ་དང༌། བུམ་པ་མངའ་བདག་དང་གཉིས་སུ་མེད་པར་རྒྱན་དང་
བཅས་ནས་སྟ་བོན་ལ་གནས་པའི་དོན་བསྟན་པའོ། །སྟ་བོན་ལ་གནས་པའི་རིམ་གྲོ་མཐུ་སྟོབས་ཀྱིས། ཀོང་རྩེ་ལ་སོགས་ཡོན་བདག་འཁོར་བཅས་རྣམས། བཟང་བའི་རྨི་

ལྟས་དེ་རྣམས་ཚད་མར་ཕེབས། ཡིད་དགའ་ལུས་ཡང་སེམས་བདེ་སེམས་ལ་སྤྲོ་བ་སྐྱེས། དེ་ནས་ཕོ་བྲང་དཀྱིལ་འཁོར་ཐིག་བཏབ་པ་ཇི་བཞིན་དུ། ཚོན་གྱི་བཀྱེ་ལུགས་མ་
ནོར་བར་རིམ་པར་བྲིས། སྟ་བོན་ལ་གནས་པའི་ཡས་སྟགས་རྒྱན་རྣམས་བསོགས། དེ་ནས་དཔོན་གསས་གྱིས་རྒྱན་དང་ཡས་སྟགས་མ་ནོར་བར་སོ་སོར་བཀོད་དེ། རྒྱན་བཀོད་
པ་ལ་ཡང་དོན་རྣམ་པ་ལྔ་སྟེ། ཕྱག་རྒྱས་རྒྱན་བཀོད་པ་དང༌། སྙིང་པོས་རྒྱན་བཀོད་པ་དང༌། རྫས་ཀྱིས་རྒྱན་བཀོད་པ་དང༌། ཚིག་བཤད་ཀྱིས་རྒྱན་བཀོད་པ་དང༌། ཏིང་ངེ་འཛིན་
གྱིས་རྒྱན་བཀོད་པ་དང་ལྔའོ། །དེ་ལ་ཕྱག་རྒྱས་རྒྱན་བཀོད་པ་ནི། རྫུ་འཕྲུལ་འོད་ཟེར་གྱི་ཕྱག་རྒྱ་ཞེས་བྱ་སྟེ། སོར་མོ་གདེངས་ནས་གཡས་པ་གནམ་དུ་བསྟན། གཡོན་པ་ས་
ལ་བསྟན། དེ་ནས་སྙིང་པོས་རྒྱན་བཀོད་པ་ནི། ཨ་སྤར་མུ་རྒྱན། ཨ་སྤར་མུ་རྒྱས། ཨ་སྤར་མུ་བདལ། ཨ་སྤར་མུ་ལིང་ལིང་འོད་རུམ་ཐིམ། ལན་བཞི་བརྗོད་དོ། །
དེ་ནས་རྫས་ཀྱིས་རྒྱན་བཀོད་པ་ནི། རིམ་པ་མ་ནོར་བར་བཀོད་དོ། །དེ་ནས་ཚིག་བཤད་ཀྱིས་རྒྱན་བཀོད་པ་ནི། དང་ལ་བུམ་པ་ལག་ཏུ་བླངས་ནས། ཚིག་བཞི་ཚིགས་སུ་

བཅད་དེ་གསུངས་པ། བུམ་པ་ལྷ་ཡི་གཞལ་ཡས་ཁང༌། །བྱིན་གྱིས་རླབས་པའི་མཐུ་སྟོབས་ཀྱིས། །རང་བཞིན་དཀྱིལ་འཁོར་དབྱིངས་ནས་ལྷུན་གྱིས་གྲུབ་པ་དང༌། 
ཏིང་འཛིན་དཀྱིལ་འཁོར་མཁའ་ལ་ཡིད་ཀྱིས་སྒོམ་པ་དང༌། དེ་མཚོན་ཕྱིར་དུ་མཚན་མའི་རྡུལ་ཚོན་ས་ལ་བྲིས་དང༌། བདག་གི་ལུས་སེམས་ལྷའི་སྐུ་སྐྱེད་གཞལ་ཡས་ཁང་དང་
རྣམས། སོ་སོ་མ་ཡིན་གཅིག་གི་ངང་དུ་འདུས། ས་གསུམ་རིམ་པར་བགྲོད་པའི་ཕྱིར། །སྟོབས་ལྡན་མན་འཇི་རྐང་གསུམ་འདི། །དབྱིངས་དང་ཡེ་ཤེས་མཁའ་ལ་མཉམ། །དཀྱིལ་
འཁོར་དབུས་སུ་བཞུགས་སུ་གསོལ། །ཐབས་དང་ཤེས་རབ་ཟུང་དུ་འབྲེལ། །མི་བརྗེད་གཟུངས་ཐག་ཤར་དུ་དྲངས། །འཁོར་བའི་སེམས་ཅན་དྲང་བའི་ཕྱིར། །བདག་དང་བུམ་པ་གཉིས་མེད་
པ། །འོད་ཟེར་སྤྲོ་བསྡུའི་ཏིང་འཛིན་སྒོམ། །དཔོན་གསས་གཙང་མའི་ཆས་ནི་སྟ་བོན་གྱི་ཚིག་བཤད་དང་སྦྱར་རོ། །མདའ་དར་བཞི་དང་རལ་གྲི་བཞི། །མེ་ལོང་བཞི་དང་རྒྱལ་མཚན་
གཉིས། །གཙང་མའི་ཁྱེའུ་དང་བུ་མོས་བཏེག །དེ་ནས་དཔོན་གསས་མངའ་བདག་གིས་ཚིགས་སུ་བཅད་དེ་གསུངས་པ། དུས་གསུམ་མི་ནུབ་བདུད་ལས་རྒྱལ་བའི་རྒྱལ་

མཚན་གཉིས། བདག་དང་གཞན་གྱི་རྒྱུད་ལ་མ་རིག་ལྷན་ཅིག་སྐྱེས་པའི་བདུད་གནས་པས། མི་ནུབ་རྒྱལ་མཚན་ཡེ་ཤེས་ཆེན་པོའི་འོད་ཟེར་འདིས། །རིག་པ་ཡེ་ཤེས་ཐམས་
ཅད་གསལ་བའི་ཕྱིར། །དཀྱིལ་འཁོར་སྟེང་དང་འོག་ཏུ་བཞུགས་སུ་གསོལ། །ཧ་ལ་ཤག་ཚལ་གཏུབ་པའི་རལ་གྲི་བཞི། །ཡོན་བདག་གྲིབ་ལ་ལས་ཀྱིས་ཉལ་བའི་བར་ཆོད་
བགེགས། །ནང་ནས་མཚམས་བཅད་ཕྱི་རུ་དབྱུང་བའི་ཕྱིར། །དཀྱིལ་ཟུར་བཞིར་བརྟན་པར་གཟུགས་པར་བགྱིའོ། །ཐོག་དབལ་ངར་སོ་ཁྲོ་འདུལ་མདའ་དར་བཞི། །དེང་གི་
གནས་འདིར་གྲིབ་ལ་གནས་ཏེ་ལོག་བྱེད་རྣམས། །ནང་ནས་མཚམས་བཅད་ཕྱི་རུ་དབྱུང་བའི་ཕྱིར། །དཀྱིལ་འཁོར་ཟུར་བཞིར་བརྟན་པར་གཟུགས་པར་བགྱིའོ། །ཡེ་ཤེས་རང་འབྱུང་
གསལ་བའི་མེ་ལོང་བཞི། །འཁོར་བའི་བོན་དང་མྱ་ངན་ལས་འདས་པའི་བོན་དུ་མེད། །གཉིས་ཀ་མ་རྨོངས་ས་ལེ་གསལ་བའི་བོན་འབྱུང་ཕྱིར། །རལ་གྲི་བཞིའི་མགུལ་དུ་
གཏགས་པར་བགྱིའོ། །གཙང་ཞིང་མཛེས་པའི་སྟེགས་བུ་ཡ་ཐ་རུ། །བདེར་གཤེགས་མཆོད་པའི་ཡར་སྟགས་ལྡན་པ་ལྔ། །ཉོན་མོངས་མཐའ་ཡས་སེམས་ཅན་སྒྲིབ་སྦྱང་ཕྱིར། །

མང་ཞིང་མཛེས་པར་བཀྲམ་པར་བགྱིའོ། །གཙང་ཞིང་མཛེས་པའི་སྟེགས་བུ་མ་ཐ་རུ། །རིགས་དྲུག་སྦྱིན་པའི་ཡར་སྟེགས་འདོད་པ་ལྔ། །ཉོན་མོངས་ལན་ཆགས་
གཅལ་བའི་ཕྱིར། །མང་ཞིང་མཛེས་པར་བཀྲམ་པར་བགྱིའོ། །སྒོ་བཞི་མཛོད་དང་ལྔ་ཡི་བོན་སྒོ་ལ། །ཐབས་དང་ཤེས་རབ་ཟུང་དུ་འབྲེལ་བའི་མཐུས། །སངས་པོ་འབུམ་ཁྲི་སྟོན་པ་གཤེན་
རབ་ཀྱིས། །སེམས་ཅན་བཀྲིད་ཕྱིར་ཁྲི་དང་འབུམ་དུ་བྲིས། །བོན་ཉིད་དབྱིངས་དང་གསུང་རབ་གཉིས་སུ་མེད་པ་རུ། །ཐམས་ཅད་འབྱུང་ཕྱིར་དིང་གི་གནས་མཆོག་དམ་པ་འདིར། །ཁྲི་
གདན་འཕྲུལ་རྐང་པད་མ་གྱེས་པའི་སྟེང་དུ་བཞུགས་སུ་གསོལ། །སེམས་ཅན་ལས་ལས་གྱུར་པའི་སྣོད་བཅུད་དང༌། །སྟོན་པའི་ཐུགས་རྗེས་བསྐྱེད་པའི་བདེར་གཤེགས་གཉིས། །
ལོངས་སྤྱོད་རྫོགས་པའི་སྐུ་དང་དབྱེར་མེད་སྐུ་གདུང་རྣམས། །བདེར་གཤེགས་མཆོད་པའི་རྟེན་དུ་དུས་མཐར་བཞུགས་སུ་གསོལ། །སེམས་ཅན་ཐ་དད་མང་པོ་འདུལ་བའི་ཕྱིར། །དབང་
པོར་བཅས་པའི་སྤྲུལ་སྐུ་མཐའ་ཡས་བཀྱེ། །གང་དང་མཐུན་པར་མཛད་པས་སྐུ་གཟུགས་སྤྲུལ་པའི་སྐུ་དང་དབྱེར་མེད་རྣམས། །བདེར་གཤེགས་མཆོད་པའི་རྟེན་དུ་དུས་མཐར་

བཞུགས་སུ་གསོལ། །དེ་ནས་ཏིང་ངེ་འཛིན་གྱིས་རྒྱན་བཀོད་པ་ནི། སྟོང་གསུམ་གྱི་སྟོང་ཆེན་པོ་ཡིད་འོང་ལྷ་ཡི་གཞལ་ཡས་ཁང་དུ་གྱུར་པ་དང༌། རྒྱན་སྣ་ཚོགས་མེ་ཏོག་གི་གླིང་ངམ་
རིན་པོ་ཆེའི་གཡུང་དྲུང་དང༌། གཞའ་ཚོན་གྱི་འོད་དུ་ལམ་གྱིས་སོང་པར་བསམ་མོ། །གསུང་རབ་སྐུ་གདུང་སྐུ་གཟུགས་གསུམ་གཅིག་གིས་གཅིག་བསྐྱེད་སྐུ་གསུམ་རྟེན་དུ་བཀོད་པ་དང༌། 
རྡུལ་ཚོན་ལ་སོགས་སྐུ་གསུམ་མཆོད་པ་དང༌། སེམས་ཅན་མཐའ་ཡས་སྒྲིབ་སྦྱང་ཚོགས་བསག་པའི་ཕྱིར། རྒྱན་བགོད་པའི་དོན་བསྟན་པའོ། །དེ་ནས་ཡང་དཔོན་གསས་མངའ་
བདག་གིས། རྒྱན་བཀོད་པའི་སྟེང་དུ་བདེ་བར་གཤེགས་པ་སྐུ་གསུམ་སྤྱན་དྲངས་ཤིང༌རྟེན་ལ་བསྟིམ། གདན་ལ་བཞུགས་པར་མཛད་དེ། སྤྱན་དྲང་རྟེན་ལ་བསྟིམ་ཞིང་གདན་ལ་བཞུགས་
པ་ལ་ཡང་དོན་རྣམ་པ་ལྔ་སྟེ། ཕྱག་རྒྱ་དང༌། སྙིང་པོ་དང༌། རྫས་དང༌། ཚིག་བཤད་དང༌། ཏིང་ངེ་འཛིན་དང་ལྔའོ། །དེ་ལ་ཕྱག་རྒྱས་སྤྱན་དྲངས་པ་ནི། བརྡའ་སྤྲོད་དག་པའི་ཕྱག་རྒྱ་ཞེས་
བྱ་སྟེ། གཡས་གཡོན་གཉིས་ཀ་ནམ་མཁའ་ལ་རེ་མོས་བཏེག་ཅིང་གར་ཐབས་སུ་སྔན་ཀ་ལོགས་སུ་དང་ཕྱི་ཀ་ལོགས་སུ་བཀྱོགས་སོ། །དེ་ནས་སྙིང་པོས་སྤྱན་དྲང་སྟེ། ཨ་སྤྲོ་མུ་དག་

ཨཱོྃ་གསལ་ཧ་ཁྱབ་འོད་འབར་དཀར་ལམ་མཐའ་ལ་འོད་དཔག་བདལ་བདལ། དེ་ནས་རྫས་ཀྱིས་སྤྱན་དྲང་བ་ནི། དཔོན་གསས་འཁོར་དང་ཡོན་བདག་རྣམས། །གཙང་ཞིང་
མཛེས་པའི་ཆས་སུ་ཞུགས། །རྔ་དང་དུང་དང་གཤང་དང་དར་འཕན་ལ་སོགས་རྣམས། སྙན་པར་བསྒྲགས་ཤིང་མཛེས་པར་ཕྱར། སྨན་དང་སྤོས་དང་མཁན་གྱི་དུད་པ་སྤྲིན་བཞིན་གཏིབས། དེ་
ནས་ཚིག་བཤད་ཀྱིས་སྤྱན་དྲང་བ་ནི་ཚིགས་སུ་བཅད་དེ་གསུངས་པ། མི་འགྱུར་དབྱིངས་ཆེན་འབྱམས་ཡས་བོན་གྱི་དབྱིངས་དཀྱིལ་ནས། རང་བཞིན་དཀྱིལ་འཁོར་ཁྱབ་བདལ་ཀློང་ཡངས་
དག་པ་ནས། འགྲོ་བའི་དོན་དུ་འོད་ཟེར་ཡིག་འབྲུ་ཤིན་ཏུ་གསལ། །ཐུགས་རྗེ་ཚད་མེད་མཐའ་ཡས་སེམས་ཅན་ཀུན་ལ་ཁྱབ། །དབྱིངས་ཀྱི་ཡུམ་ཆེན་ས་ཏྲིག་ཨེར་སངས་བྱིན་
རླབས་ཅན། །སྐུ་མདོག་མི་འགྱུར་རིན་ཆེན་གསེར་གྱི་སྙིང་པོ་འདྲ། །རྒྱན་དང་ཆ་ལུགས་གསེར་ལ་གསེར་གྱི་འོད་ཀྱིས་བརྒྱན། །རིན་ཆེན་བཀྲ་གསལ་རྩལ་ཆེན་སེང་བསྣོལ་
ཁྲི་ལ་བཞུགས། བདག་དང་ཡོན་བདག་མཐའ་ཡས་སེམས་ཅན་མང་པོ་ཡི། །སྒྲིབ་གཉིས་སྦྱོང་ཞིང་ཚོགས་གཉིས་བསགས་པའི་དོན་སླད་དུ། །ལྷ་མོ་ཉིས་བརྒྱ་ལྔ་བཅུའི་

འཁོར་དང་བཅས་པ་ནི། །དེང་གི་གནས་མཆོག་ཕོ་བྲང་དམ་པ་ཡིད་འོང་འདིར། །བོན་ཉིད་བདེན་པའི་སྐུ་ནི་ནམ་མཁའ་བཞིན་དུ་སྟོང༌། །ལོངས་སྤྱོད་རྫོགས་པའི་སྐུ་ནི་ཉི་ཟླ་བཞིན་དུ་གསལ། །
ཅིར་ཡང་སྤྲུལ་པའི་སྐུ་ནི་གཞའ་ཚོན་བཞིན་དུ་བཀྲ། །བོན་སྐུ་ནམ་མཁའ་བཞིན་དུ་ཡེ་དག་མཁའ་མཉམ་སྟེ། །སྤྲུལ་སྐུ་གཞའ་ཚོན་བཞིན་དུ་སོ་སོར་བཀྲ་ལ་གསལ། །
འགྲོ་བ་སེམས་ཅན་དྲང་ཕྱིར་གཅིག་གིས་གཅིག་བསྐྱེད་ནས། །གནས་འདིར་སྤྱན་འདྲེན་ནམ་མཁའི་ཆར་བཞིན་གཤེགས་སུ་གསོལ། །སྐུ་གདུང་རིང་བསྲེལ་སྐུ་ཡི་གཟུགས་
བརྙན་དང༌། །གསུང་རབ་འབུམ་སྡེ་ངེས་པའི་དོན་རྟགས་དང༌། །སྐུ་གཟུགས་སྤྱན་ཅན་བདེར་གཤེགས་ཞལ་སྐྱིན་གསུམ། །བདེར་གཤེགས་ཞལ་སྐྱིན་རྟེན་དང་ཕྱི་རབས་འདྲེན་པའི་
དཔལ། །གཉིས་མེད་དོན་དུ་གཅིག་གི་ངང་དུ་གཅིག་ཏུ་ཐིམ། །དེ་མཚོན་ཕྱིར་རབས་དྲང་བ་དང༌། །སྐྱབས་གསོལ་བསོད་ཚོགས་བསྐྱེད་པའི་ཕྱིར། །དཀྱིལ་འཁོར་ལྷ་ཡི་གཞལ་ཡས་བྲིས། །
བུམ་པ་ལྷ་ཡི་གཞལ་ཡས་བསྐྱེད། །བདག་ཉིད་ལྷ་ཡི་གཞལ་ཡས་བསྒྲུབ། །ཐ་མི་དད་པའི་གཞལ་ཡས་སུ། །གདན་ཀྱང་དོན་དང་འཚམ་པར་བཏིང། །སྐྱོན་གྱིས་མ་གོས་

པད་མའི་གདན། །མི་འགྱུར་འོད་གསལ་གཡུང་དྲུང་གདན། །རིན་ཆེན་འབར་བ་མཛེས་པའི་གཅལ། །འོད་ཆེན་གཞའ་ཚོན་བསྐོར་བའི་གླིང༌། །གདན་མཆོག་གཞལ་
ཡས་བཅས་པ་རུ། །འགྲོ་བ་སེམས་ཅན་དྲང་ཕྱིར་བཞུགས་སུ་གསོལ། །མི་འགྱུར་དབྱིངས་ཆེན་འབྱམས་ཡས་བོན་གྱི་དབྱིངས་དཀྱིལ་ཏེ། རང་བཞིན་དཀྱིལ་འཁོར་ཁྱབ་གདལ་ཀློང་
ཡངས་དག་པ་ནས། །འགྲོ་བའི་དོན་དུ་འོད་ཟེར་ཡིག་འབྲུ་ཤིན་ཏུ་གསལ། །ཐུགས་རྗེ་ཚད་མེད་མཐའ་ཡས་སེམས་ཅན་ཀུན་ལ་ཁྱབ། །ཡེ་ཤེས་ལྷ་ཆེན་གཤེན་ལྷ་འོད་དཀར་
ཐུགས་རྗེ་ཅན། །སྐུ་མདོག་མི་འགྱུར་དཀར་གསལ་ཤེལ་གྱི་སྙིང་པོ་འདྲ། །རྒྱན་དང་ཆ་ལུགས་ཤེལ་ལ་ཤེལ་གྱི་འོད་ཀྱིས་བརྒྱན། །རིན་ཆེན་བཀྲ་གསལ་སྟོབས་ཆེན་གླང་
བསྣལ་ཁྲི་ལ་བཞུགས། །བདག་དང་ཡོན་བདག་མཐའ་ཡས་སེམས་ཅན་མང་པོ་ཡི། །སྒྲིབ་གཉིས་སྦྱང་ཞིང་ཚོགས་གཉིས་བསག་པའི་དོན་སླད་དུ། །ལྷ་ཆེན་ཉིས་བརྒྱ་ལྔ་
བཅུའི་འཁོར་དང་བཅས་པ་ནི། །དིང་གིས་གནས་མཆོག་ཕོ་བྲང་དམ་པ་ཡིད་འོང་འདིར། །བོན་ཉིད་བདེན་པའི་སྐུ་ནི་ནམ་མཁའ་བཞིན་དུ་སྟོང༌། །ལོངས་སྤྱོད་རྫོགས་པའི་

སྐུ་ནི་ཉི་ཟླ་བཞིན་དུ་གསལ། །ཅིར་ཡང་སྤྲུལ་པའི་སྐུ་ནི་གཞའ་ཚོན་བཞིན་དུ་བཀྲ། །བོན་ཉིད་ནམ་མཁའ་བཞིན་དུ་ཡེ་དག་མཁའ་མཉམ་སྟེ། །སྤྲུལ་སྐུ་གཞའ་ཚོན་བཞིན་དུ་
སོ་སོར་བཀྲ་ལ་གསལ། །འགྲོ་བ་སེམས་ཅན་དྲང་ཕྱིར་གཅིག་གིས་གཅིག་བསྐྱེད་ནས། །གནས་འདིར་སྤྱན་འདྲེན་ནམ་མཁའི་ཆར་བཞིན་གཤེགས་སུ་གསོལ། །སྐུ་གདུང་རིང་
བསྲེལ་སྐུ་ཡི་གཟུགས་བརྙན་དང༌། །གསུང་རབ་འབུམ་སྡེ་ངེས་པའི་དོན་རྟགས་དང༌། །སྐུ་གཟུགས་སྤྱན་ཅན་བདེར་གཤེགས་ཞལ་སྐྱིན་གསུམ། །བདེར་གཤེགས་ཞལ་སྐྱིན་རྟེན་དང་
ཕྱི་རབས་འདྲེན་པའི་དཔལ། །གཉིས་མེད་དོན་དུ་གཅིག་གི་ངང་ལ་གཅིག་ཏུ་ཐིམ། །དེ་མཚོན་ཕྱི་རབས་དྲང་བ་དང༌། སྐྱབས་གསོལ་བསོད་ཚོགས་བསྐྱེད་པའི་ཕྱིར། །དཀྱིལ་འཁོར་
ལྷ་ཡི་གཞལ་ཡས་བྲིས། །བུམ་པ་ལྷ་ཡི་གཞལ་ཡས་བསྐྱེད། །བདག་ཉིད་ལྷ་ཡི་གཞལ་ཡས་བསྒྲུབ། །ཐ་མི་དད་པའི་གཞལ་ཡས་སུ། །གདན་ཀྱང་དོན་དང་འཚམས་པར་
གདིང། །སྐྱོན་གྱིས་མ་གོས་པད་མའི་གདན། །མི་འགྱུར་འོད་གསལ་གཡུང་དྲུང་གདན། །རིན་ཆེན་འབར་བ་མཛེས་པའི་གཅལ། །འོད་ཆེན་གཞའ་ཚོན་བསྐོར་བའི་གླིང༌། །

གདན་མཆོག་གཞལ་ཡས་བཅས་པ་རུ། །འགྲོ་བ་དྲང་ཕྱིར་བཞུགས་སུ་གསོལ། །མི་འགྱུར་དབྱིངས་ཆེན་འབྱམས་ཡས་བོན་གྱི་དབྱིངས་དཀྱིལ་དེ། རང་བཞིན་
དཀྱིལ་འཁོར་ཁྱབ་བདལ་ཀློང་ཡངས་དག་པ་ནས། འགྲོ་བའི་དོན་དུ་འོད་ཟེར་ཡིག་འབྲུ་ཤིན་ཏུ་གསལ། །ཐུགས་རྗེ་ཚད་མེད་མཐའ་ཡས་སེམས་ཅན་ཀུན་ལ་ཁྱབ། །ཐབས་
ཀྱི་མཆོག་གྱུར་སངས་པོ་འབུམ་ཁྲི་སྤྲུལ་པ་ཅན། །སྐུ་མདོག་མི་འགྱུར་དཀར་འབར་དངུལ་གྱི་སྙིང་པོ་འདྲ། །རྒྱན་དང་ཆ་ལུགས་དངུལ་ལ་དངུལ་གྱི་འོད་ཀྱིས་བརྒྱན། །རིན་ཆེན་
བཀྲ་གསལ་རླབས་ཆེན་ཁྱུང་བསྣོལ་ཁྲི་ལ་བཞུགས། །བདག་དང་ཡོན་བདག་མཐའ་ཡས་སེམས་ཅན་མང་པོ་ཡིས། །སྒྲིབ་གཉིས་སྦྱང་ཞིང་ཚོགས་གཉིས་བསགས་པའི་དོན་
སླད་དུ། །སྲིད་པ་ཉིས་བརྒྱ་ལྔ་བཅུའི་འཁོར་དང་བཅས་པ་ནི། །དིང་གི་གནས་མཆོག་ཕོ་བྲང་དམ་པ་ཡིད་འོང་འདིར། །བོན་ཉིད་བདེན་པའི་སྐུ་ནི་ནམ་མཁའ་བཞིན་དུ་སྟོང༌། །
ལོངས་སྤྱོད་རྫོགས་པའི་སྐུ་ནི་ཉི་ཟླ་བཞིན་དུ་གསལ། །ཅིར་ཡང་སྤྲུལ་པའི་སྐུ་ནི་གཞའ་ཚོན་བཞིན་དུ་བཀྲ །བོན་སྐུ་ནམ་མཁའ་བཞིན་དུ་ཡེ་དག་མཁའ་མཉམ་

སྟེ། །སྤྲུལ་སྐུ་གཞའ་ཚོན་བཞིན་དུ་སོ་སོར་བཀྲ་ལ་གསལ། །འགྲོ་བ་སེམས་ཅན་དྲང་ཕྱིར་གཅིག་གིས་གཅིག་བསྐྱེད་ནས། །གནས་འདིར་སྤྱན་འདྲེན་ནམ་མཁའི་ཆར་
བཞིན་གཤེགས་སུ་གསོལ། །སྐུ་གདུང་རིང་བསྲེལ་སྐུ་ཡི་གཟུགས་བརྙན་དང༌། །གསུང་རབ་འབུམ་སྡེ་ངེས་པའི་དོན་རྟགས་དང༌། །སྐུ་གཟུགས་སྤྱན་ཅན་བདེར་གཤེགས་ཞལ་
སྐྱིན་གསུམ། །བདེར་གཤེགས་ཞལ་སྐྱིན་རྟེན་དང་ཕྱི་རབས་འདྲེན་པའི་དཔལ། །གཉིས་མེད་དོན་དུ་གཅིག་གི་ངང་ལ་གཅིག་ཏུ་ཐིམ། །དེས་མཚོན་ཕྱི་རབས་དྲངས་བ་དང༌། །སྐྱབས་
གསོལ་བསོད་ཚོགས་བསྐྱེད་པའི་ཕྱིར། །དཀྱིལ་འཁོར་ལྷ་ཡི་གཞལ་ཡས་བྲིས། །བུམ་པ་ལྷ་ཡི་གཞལ་ཡས་བསྐྱེད། །བདག་ཉིད་ལྷ་ཡི་གཞལ་ཡས་བསྒྲུབ། །ཐ་མི་དད་
པའི་གཞལ་ཡས་སུ། །གདན་ཀྱང་དོན་དང་འཚམས་པར་གདིང་། །སྐྱོན་གྱིས་མ་གོས་པད་མའི་གདན། །མི་འགྱུར་འོད་གསལ་གཡུང་དྲུང་གདན། །རིན་ཆེན་འབར་བ་མཛེས་པའི་
གཅལ། །འོད་ཆེན་གཞའ་ཚོན་བསྐོར་བའི་གླིང༌། །གདན་མཆོག་གཞལ་ཡས་བཅས་པ་རུ། །འགྲོ་བ་དྲང་ཕྱིར་བཞུགས་སུ་གསོལ། །མི་འགྱུར་དབྱིངས་ཆེན་འབྱམས་

ཡས་བོན་གྱི་དབྱིངས་དཀྱིལ་ཏེ། །རང་བཞིན་དཀྱིལ་འཁོར་ཁྱབ་བདལ་ཀློང་ཡངས་དག་པ་ནས། །འགྲོ་བའི་དོན་དུ་འོད་ཟེར་ཡིག་འབྲུ་བཞིན་ཏུ་གསལ། །ཐུགས་རྗེ་
ཚད་མེད་མཐའ་ཡས་སེམས་ཅན་ཀུན་ལ་ཁྱབ། །ཤེས་རབ་ཕུལ་ལྡན་སྟོན་པ་གཤེན་རབ་འོད་ཟེར་ཅན། །སྐུ་མདོག་མི་འགྱུར་རིན་ཆེན་སྣ་ལྔ་བཀྲ་ལ་གསལ། །རྒྱན་དང་
ཆ་ལུགས་རིན་ཆེན་ཉིད་ལ་ཉིད་ཀྱིས་བརྒྱན། །རིན་ཆེན་བཀྲ་གསལ་དབང་བསྒྱུར་འཁོར་ལོའི་ཁྲི་ལ་བཞུགས། །བདག་དང་མཐའ་ཡས་སེམས་ཅན་མང་པོ་ཡི། །སྒྲིབ་
གཉིས་སྦྱང་ཞིང་ཚོགས་གཉིས་བསག་པའི་དོན་སླད་དུ། །གཤེན་རབ་ཉིས་བརྒྱ་ལྔ་བཅུའི་འཁོར་དང་བཅས་པ་རྣམས། །དིང་གི་གནས་མཆོག་ཕོ་བྲང་དམ་པ་ཡིད་འོང་
འདིར། །བོན་ཉིད་བདེན་པའི་སྐུ་ནི་ནམ་མཁའ་བཞིན་དུ་སྟོང༌། །ལོངས་སྤྱོད་རྫོགས་པའི་སྐུ་ནི་ཉི་ཟླ་བཞིན་དུ་གསལ། །ཅིར་ཡང་སྤྲུལ་པའི་སྐུ་ནི་གཞའ་ཚོན་བཞིན་དུ་
བཀྲ། །བོན་སྐུ་ནམ་མཁའ་བཞིན་དུ་ཡེ་དག་མཁའ་མཉམ་སྟེ། །སྤྲུལ་སྐུ་གཞའ་ཚོན་བཞིན་དུ་སོ་སོར་བཀྲ་ལ་གསལ། །འགྲོ་བ་སེམས་ཅན་དྲང་ཕྱིར་ཅིག་

གིས་གཅིག་བསྐྱེད་ནས། །གནས་འདིར་སྤྱན་འདྲེན་ནམ་མཁའི་ཆར་བཞིན་གཤེགས་སུ་གསོལ། །སྐུ་གདུང་རིང་བསྲེལ་སྐུ་ཡི་གཟུགས་བརྙན་དང༌། །གསུང་རབ་འབུམ་སྡེ་ངེས་པའི་
དོན་རྟགས་དང༌། །སྐུ་གཟུགས་སྤྱན་ཅན་བདེར་གཤེགས་ཞལ་སྐྱིན་གསུམ། །བདེར་གཤེགས་ཞལ་སྐྱིན་རྟེན་དང་ཕྱི་རབས་འདྲེན་པའི་དཔལ། །གཉིས་མེད་དོན་དུ་གཅིག་གི་
ངང་ལ་གཅིག་ཏུ་ཐིམ། །དེ་མཚོན་ཕྱི་རབས་དྲངས་བ་དང༌། །སྐྱབས་གསོལ་བསོད་ཚོགས་བསྐྱེད་པའི་ཕྱིར། །དཀྱིལ་འཁོར་ལྷ་ཡི་གཞལ་ཡས་བྲིས། །བུམ་པ་ལྷ་ཡི་
གཞལ་ཡས་བསྐྱེད། །བདག་ཉིད་ལྷ་ཡི་གཞལ་ཡས་བསྒྲུབ། །ཐ་མི་དད་པའི་གཞལ་ཡས་སུ། །གདན་ཀྱང་དོན་དང་འཚམས་པར་གདིང་། །སྐྱོན་གྱི་མ་གོས་པདྨའི་
གདན། །མི་འགྱུར་འོད་གསལ་གཡུང་དྲུང་གདན། །རིན་ཆེན་འབར་བ་མཛེས་པའི་གཅལ། །འོད་ཆེན་གཞའ་ཚོན་བསྐོར་བའི་གླིང༌། །གདན་མཆོག་གཞལ་ཡས་ཆས་
པ་རུ། །འགྲོ་བ་དྲང་ཕྱིར་བཞུགས་སུ་གསོལ། །མཚན་བརྗོད་མི་ལོང་བདེར་གཤེགས་བསམ་མི་ཁྱབ། །ཇི་སྙེད་ས་ཡི་རྡུལ་པས་གྲངས་མང་བ། །གནས་འདིར་སྤྱན་འདྲེན་

སྤྲིན་བཞིན་གཏིབས་ནས་སུ། །སེམས་ཅན་སྒྲིབ་སྦྱངས་དོན་དུ་རྟེན་ལ་བསྟིམ་ཞིང་གདན་ལ་བཞུགས་སུ་གསོལ། །སྙིང་རྗེའི་མགྲོན་དུ་གྱུར་པའི་རིགས་
དྲུག་བར་མ་དོ་དང་བདུན། །སྦྱིན་པ་གཏང་ན་དམིགས་པའི་ཡུལ་ཡིན་ཏེ། །གནས་འདིར་སྤྱན་འདྲེན་སྤྲིན་དང་རྩི་བཞིན་འཐིབས་ཏེ་སུ། །བདེར་གཤེགས་མཆོད་གནས་
མགྲོན་གྱི་བྱིན་རླབས་ཀྱིས། །མི་ཁོམས་ས་སར་ཞི་ནས་འུབ་འུབ་ལ་འུར་འདུས། །མགྲོན་གྱི་ནང་ནས་ལོག་བྱེད་བར་ཆད་ཀུན། །བདེར་གཤེགས་སྤྲུལ་པའི་གཟི་བརྗིད་
ཁྲོ་བོའི་སྐུར་ཕྱུང་ནས། །ཚད་བསྒྲལ་ནང་ནས་མཚམས་གཅད་ཕྱིར་འབྱིན་པས། །མདའ་དང་རལ་གྲི་རྒྱལ་མཚན་རྣམས། །རྟེན་ལ་ཐིམ་གྱིན་གདན་ལ་བཞུགས་
སུ་གསོལ། དེ་ནས་ཏིང་ངེ་འཛིན་གྱིས་སྤྱན་དྲངས་བཞུགས་སུ་གསོལ་བ་ནི། གོང་དུ་སྨོས་པའི་བདེར་གཤེགས་པའི་སྐུ་མདོག་དང་། རྒྱན་ཆས་མ་ནོར་བར་ནམ་མཁའི་
ཁམས་ནས་བསམ་གྱིས་ཁྱབ་པ་བྱོན་ནས། སྐུ་གདུང་སྐུ་གཟུགས་གསུང་རབ་དང༌། དཀྱིལ་འཁོར་ལ་ཐིམ་ཞིང་བཞུགས་པར་བཟུང་ངོ༌། །མགྲོན་རྣམ་པ་གཉིས་སྤྱན་

དྲངས་ནས་རྒྱན་དང་རྟེན་ལ་ཐིམ་ཞིང་བཞུགས་སུ་གསོལ་བ་དང༌། བྱིན་དབབ་ཅིང་བདག་དང་གཉིས་སུ་མེད་པའི་འཕྲིན་ལས་ཀྱིས་དོན་བསྟན་པའོ། །དེ་ནས་ཡང་དཔོན་གསས་
མངའ་བདག་གིས་མགྲོན་རིགས་རྣམ་པ་གཉིས་སྤྱན་དྲངས་ནས། རྟེན་ལ་བསྟིམ་ཞིང་གདན་ལ་བཀོད་པ་རྣམས་ལ། སྲི་ཞུ་གུས་པའི་ཚུལ་གྱིས་གཙང་ཆུ་ཡིས་
ཁྲུས་དག་པར་གསོལ་བ་དང༌། གཙང་རྫས་ཀྱིས་དབང་པོ་གཙང་བར་གསལ་བ་དང༌། པད་ཤུན་གྱིས་རྡུལ་གསལ་བར་བྱ་བའི་ཕྱིར་ཕྱི་བར་མཛད་དེ། དེ་ལ་ཡང་དོན་རྣམ་པ་
ལྔ་སྟེ། ཕྱག་རྒྱ་དང༌། སྙིང་པོ་དང༌། རྫས་དང༌། ཚིག་བཤད་དང༌། ཏིང་ངེ་འཛིན་དང་ལྔའོ། །དེ་ལ་ཕྱག་རྒྱས་གཙང་བར་བྱ་བ་ནི། གུས་པ་དང་ལྡན་གྱི་ཕྱག་རྒྱ་ཞེས་བྱ་སྟེ། གཡོན་
པའི་འཁྱོར་བ་གནམ་ལ་བསྟན་ནས་ཕར་ལ་སྟབས། གཡས་པའི་སྤར་མོ་ས་ལ་བཀུག་ནས་ཚུར་ལ་དྲངས་སོ། །དེ་ནས་སྙིང་པོས་གཙང་བར་མཛད་དེ། མཁའ་ཀླུང་
འགྱུར་ཨ་འོད་དཔག་བདལ་འོད་རིས་པ་སྤྲོས་པར་གསལ་ཟེར་མུ་རུམ་མུ་ལ་ཁྱབ་པར་རམ་ཁྱབ་པར་གདང་། ལན་བཞི་བརྗོད་དོ། །དེ་ནས་རྫས་ཀྱིས་གཙང་བར་མཛད་དེ།

དངུལ་གྱི་ཕོ་སྙུང་དང༌། དུང་གི་སོ་མངས་དང༌། གསེར་གྱི་སྦུར་ལེན་དང༌། རིན་པོ་ཆེའི་གཙག་བུ་དང༌། གཡུའི་པད་ལོ་དང༌། ལྕགས་ཀྱི་སྤུ་གྲི་ཆན་གྲི་དང༌། པད་ཤུན་གྱི་
རས་དཀར་དང༌། གཙང་མའི་ཆབ་ལྔ་དང༌། ཟངས་ཁུག་གི་འཁོར་ལོ་དང༌། ཙན་དན་གྱི་སྨན་རྣམས་དང༌། རིན་ཆེན་གྱི་ཡིད་བཞིན་གྱི་གསལ་སྒོང་དང༌། དེ་རྣམས་ཚང་བར་བསགས་
སོ། །དེ་ནས་ཚིག་བཤད་ཀྱིས་བཙང་བར་བྱ་བ་ནི། ཚིགས་སུ་བཅད་དེ་གསུངས་པ། རིན་ཆེན་གསལ་སྒོང་ཕྱི་ལྟས་ནང་གསལ་ནང་ལྟས་ཕྱི་གསལ་འདི། །རྒྱལ་མཚན་
རྩེ་ལ་མི་ནུབ་མཚན་མའི་རྟགས་སུ་བཏགས་པ་ཡིས། །བདེར་གཤེགས་འགྲོ་བའི་དོན་ལ་ཐུགས་རྗེ་ལས་མཛད་བྱོན་པ་རྣམས། །སྐུ་གདུང་སྐུ་གཟུགས་གསུང་རབ་དང༌། །
དཀྱིལ་འཁོར་བུམ་པ་དག་ལ་བསྟིམ་པ་རྣམས། །དྭངས་པའི་ཆུ་ལ་གཟུགས་གསལ་ཇི་བཞིན་དུ། །མ་རྨོངས་ས་ས་སོ་སོར་ས་ལེར་གསལ། །དེ་ལ་དྲི་མེད་རས་དཀར་གཙང་མ་
མཛེས་ལྡན་དྲུམ་ཤིང་མགུལ་དུ་བཏགས་པ་དེ། །བདེར་གཤེགས་རྣམས་ལ་བག་ཆགས་རྡུལ་གྱི་སྐྱོན་ལྟ་མི་མངའ་སྟེ། །མ་རིག་རྨོངས་པས་སྡུག་བསྔལ་ལུས་བླངས་

ཁམས་གསུམ་སེམས་ཅན་གྱིས། །བག་ཆགས་རྡུལ་དང་དྲི་མ་ལྗན་ལྗིན་མི་གཙང་འཕྱི་བའི་ཕྱིར། །དྲི་མེད་རས་དཀར་གཙང་མས་བདེར་གཤེགས་ཞལ་ཕྱིས་པས། །སྙིང་རྗེའི་
མགྲོན་དུ་གྱུར་པའི་སེམས་ཅན་རྣམས། །མི་གཙང་སྐྱོན་གྱི་དྲི་མ་དག་ནས་ཤེལ་སྒོང་བཞིན་དུ་གསལ། །རིན་ཆེན་སྐྱོགས་ལྔར་གཙང་མའི་ཆབ་ལྔ་བླུགས་པ་འདིས། །
བདེར་གཤེགས་རྣམས་ལ་བག་ཆགས་དྲི་མའི་སྐྱོན་ལྟ་མི་མངའ་སྟེ། །མ་རིག་རྨོངས་པའི་སྡུག་བསྔལ་ལུས་བླངས་ཁམས་གསུམ་སེམས་ཅན་གྱི། །བག་ཆགས་དྲི་མ་
ལྗན་ལྗིན་ཁྲུས་ཀྱིས་བཀྲུ་བའི་ཕྱིར། །གཙང་མའི་ཆབ་ལྔས་བདེར་གཤེགས་སྐུ་ལ་ཚན་བཏབ་ཁྲུས་གསོལ་བས། །སྙིང་རྗེའི་མགྲོན་དུ་གྱུར་བའི་སེམས་ཅན་
རྣམས། །མི་གཙང་སྐྱོན་གྱི་དྲི་མ་དག་ནས་ངོ་མཚར་ཆེ་བའི་རྟགས་རེ་བྱུང༌། །དགའ་ལྡན་ལྷ་ཡིས་དད་པས་ཕུལ་བའི་བདུད་རྩིའི་ཆུ། །གསེར་སྐྱོགས་ནང་ནས་ཁྲུས་གསོལ་
བས། །བདེར་གཤེགས་རྣམས་ཀྱི་བྱིན་རླབས་ཀྱིས་སེམས་ཅན་རྣམས་ལ་འོད་དུ་གསལ། །གཉན་གྱི་རྒྱལ་པོ་གསལ་བ་འོད་ལྡན་དད་པས་ཕུལ་བ་ཡི། །ཀློང་ལས་བབས་

པ་ཆར་པའི་ཆུ། །གཡུ་སྐྱོགས་ནང་ནས་ཁྲུས་གསོལ་བས། །བདེར་གཤེགས་རྣམས་ཀྱི་བྱིན་རླབས་ཀྱིས། །སེམས་ཅན་རྣམས་ལ་ཟེར་དུ་འཕྲོ། །བརྒྱ་བྱིན་ལྷ་
ཡི་དད་པས་ཕུལ་བ་ཡི། །འདོད་འཇོ་བ་དཀར་འོ་མའི་ཆུ། །དངུལ་སྐྱོགས་ནང་ནས་ཁྲུས་གསོལ་བས། །བདེར་གཤེགས་རྣམས་ཀྱི་བྱིན་རླབས་ཀྱིས། །སེམས་ཅན་རྣམས་ལ་
སྡུག་བསྔལ་ནད་རྣམས་ཡོད་པ་བྱང༌། །ཀླུ་རྒྱལ་འཇོག་པོས་དད་པས་ཕུལ་བ་ཡི། །རྒྱ་མཚོ་གླིང་དགུ་བསྐྱེད་པའི་ཆུ། །ལྕགས་སྐྱོགས་ནང་ནས་ཁྲུས་གསོལ་བས། །བདེར་
གཤེགས་རྣམས་ཀྱི་བྱིན་རླབས་ཀྱིས། །སེམས་ཅན་རྣམས་ལ་མེ་ཏོག་པད་མ་སྐྱེས། །ཀོང་རྩེ་ལ་སོགས་མི་རྣམས་དད་པས་ཕུལ་བ་ཡི། །གསོས་ཀྱི་ཆུ་བོ་ཆུ་བྲན་
ཆུ་མིག་བིང་བ་རྣམས། །ཟངས་སྐྱོགས་ནང་ནས་ཁྲུས་གསོལ་བས། །བདེར་གཤེགས་རྣམས་ཀྱི་བྱིན་རླབས་ཀྱིས། །སེམས་ཅན་རྣམས་ལ་སྐོམས་པས་གདུང་བ་ཐམས་ཅད་ཚིམ། །
རིན་ཆེན་གསལ་སྒོང་དྭངས་པའི་ནང་འདི་ན། །བདེར་གཤེགས་གཞལ་ཡས་ཁང་དང་གསལ་བ་ལ། །ཡོན་བདག་དད་པའི་སྟོབས་ཀྱིས་སྦྱར་བ་དུང་གི་སོ་མངས་འདིས། །བདེར་གཤེགས་

དབུ་ལ་ཕྱི་ཞིང་བཤད་ལྟ་མི་འཚལ་ཏེ། །སེམས་ཅན་མ་རིག་སྡིག་སྒྲིབ་སྦྱང་ཕྱིར་ཕྱིས་བཤད་པས། །བདེར་གཤེགས་རྣམས་ཀྱི་བྱིན་རླབས་ཀྱིས། །སེམས་ཅན་རྣམས་ཀྱི་སྐྲ་དང་
བ་སྤུ་ལ། །པད་མ་དགུ་བརྩེགས་མེ་ཏོག་ལམ་ལམ་སྐྱེས། །རིན་ཆེན་གསལ་སྒོང་དྭངས་པའི་ནང་འདི་ན། །བདེར་གཤེགས་གཞལ་ཡས་ཁང་དང་གསལ་བ་ལ། །ཡོན་
བདག་དད་པའི་སྟོབས་ཀྱིས་སྦྱར་བའི་སྤུ་གྲི་ཆན་གྲི་འདིས། །བཞར་བྲེགས་གཙུག་ཕུད་བཅད་ལྟ་མི་འཚལ་ཏེ། །སེམས་ཅན་མ་རིག་ལས་ཀྱི་སྡིག་སྒྲིབ་སྦྱང་ཐབས་སུ། །
གཞར་བྲེགས་གཙུག་ཕུད་བཅད་བྱས་པས། །བདེར་གཤེགས་རྣམས་ཀྱི་བྱིན་རླབས་ཀྱིས། །སེམས་ཅན་འབྲས་བུ་བཙལ་བའི་ཐབས། །བདེར་གཤེགས་གཤེན་རབ་ཐུགས་རྗེ་ཡིས། །
ཁམས་ས་དགུ་བརྟེན་པ་གནས་ཀྱི་ས། །གཡུང་དྲུང་ས་བཅུ་སྦྱང་བ་ལམ་གྱི་གནས། །བདེ་ཆེན་བོན་དབྱིངས་ཕྱིན་པ་འབྲས་བུའི་ས། །དེ་རིང་འགྲོ་བ་འདུལ་ཕྱིར་དྲང་ཐབས་རེ་བསྟན་
པས། །སེམས་ཅན་སྐལ་ལྡན་ལས་ཀྱི་འཕྲོ་ཡོད་རྣམས། །བདེར་གཤེགས་གཡུང་དྲུང་སེམས་དཔའ་ཇི་བཞིན་གྱུར། །བརྟེན་པ་གནས་ཀྱི་ས་ལ་བོན་ཕྱི་རྒྱུད་ལ་རབ་ཏུ་

ཁྱིམ་སྤངས་ནས་བྱུང་བ། ལྕགས་ཀྱི་སྤུ་གྲིས་དབུ་བཞར་ནབ་བཟའ་པད་ལོ་རིས་དྲུག་གྱོན་པ་དང༌། སྦྱོང་བ་ལམ་གྱི་གནས་ལ་བར་ལྷ་འོད་གསལ་གཡུང་
དྲུང་སེམས་དཔའ་རྣམས། ལྷ་ལ་རབ་ཏུ་བྱུང་བ་མེད་པས་དབུ་སྐྲ་ལྕང་ལོ་དང་མ་བྲལ་བ། དུང་གི་སོ་མངས་ཀྱིས་དབུ་བཤད་པ་དང་། ན་བཟའ་འོད་ཟེར་སྣ་དྲུག་གྱོན་ནས་
བོན་ནང་རྒྱུད་ལ་ཐར་པ་ཐོབ་པ་དང༌། ཕྱིན་པ་འབྲས་བུའི་གནས་ལ་བོན་རྒྱུད་ཕྱི་ནང་ཀུན་ཀ་མཁྱེན་པའི་བདེར་བར་གཤེགས་པ། འགྲོ་བའི་དོན་རྒྱ་ལག་ཕྱེད་པར་མཛད་
པ། དབུ་སྐྲ་ལྕགས་ཀྱི་ཆན་གྲིས་བྲེགས་པ་དང༌། གཙུག་ཕུད་སྣ་མངས་ཅིར་བསྒྱུར་མང་པོར་འགྱུར། །རིན་ཆེན་གསལ་སྒོང་དྭངས་པའི་ནང་འདི་ན། །བདེར་གཤེགས་གཞལ་
ཡས་ཁང་དང་གསལ་བ་ལ། །ཡོན་བདག་དད་པའི་སྟོབས་ཀྱིས་སྦྱར་བའི་གསེར་གྱི་སྦུར་ལེན་འདིས། །སྤྱན་གྱི་དབང་པོ་དབྱེ་ཞིང་བསལ་དག་མི་འཚལ་ཏེ། །སེམས་ཅན་མ་
རིག་ལས་ཀྱིས་འཁོར་བ་ཡི། །ཆུ་བུར་མིག་བསལ་ཕྱིར་ཕྱེ་བས། །བདེར་གཤེགས་རྣམས་ཀྱི་བྱིན་རླབས་ཀྱིས། །སེམས་ཅན་རྣམས་ཀྱི་མིག་ལ་ཡང་། །གཟུགས་ཀྱི་

མངོན་པར་ཤེས་པ་གསལ། །སྣོད་བཅུད་ཐམས་ཅད་ཕྲ་རབ་རྡུལ་དུ་འདུག་པར་མཐོང༌། །རིན་ཆེན་གསལ་སྒོང་དྭངས་པའི་ནང་འདི་ན། །བདེར་གཤེགས་གཞལ་ཡས་ཁང་དང་
གསལ་བ་ལ། །ཡོན་བདག་དད་པའི་སྟོབས་ཀྱིས་སྦྱར་བའི་རིན་ཆེན་གཙག་པད་འདིས། །སྙན་གྱི་དབང་པོ་དབྱེ་ཞིང་བསལ་ལྟ་མི་འཚལ་ཏེ། །སེམས་ཅན་མ་རིག་ལས་
ཀྱིས་འཁོར་བ་ཡི། །གདོས་པའི་སྣ་བསལ་ཕྱིར་ཕྱི་བས། །བདེར་གཤེགས་རྣམས་ཀྱི་བྱིན་རླབས་ཀྱིས། །སེམས་ཅན་རྣམས་ཀྱི་རྣ་བ་ལ། །སྒྲ་ཡི་མངོན་པར་ཤེས་པ་
གསལ། །རིས་དྲུག་སྣོད་བཅུད་སྒྲ་དང་བདེར་གཤེགས་གསུང་ངོ་ཕྱེད། །རིན་ཆེན་གསལ་སྒོང་དྭངས་པའི་ནང་འདི་ན། །བདེར་གཤེགས་གཞལ་ཡས་ཁང་དང་གསལ་བ་ལ། །ཡོན་
བདག་དད་པའི་སྦྱར་བའི་གཡུའི་པད་མོ་འདིས། །ཤངས་ཀྱི་དབང་པོ་དབྱེ་ཞིང་གསལ་ལྟ་མི་འཚལ་ཏེ། །སེམས་ཅན་མ་རིག་ལས་ཀྱིས་འཁོར་བ་ཡི། །གདོས་པའི་སྣ་བསལ་
ཕྱིར་ཕྱི་བས། །བདེར་གཤེགས་རྣམས་ཀྱི་བྱིན་རླབས་ཀྱིས། །སེམས་ཅན་རྣམས་ཀྱི་སྣ་ལ་ཡང། །དྲི་ཡི་མངོན་པར་ཤེས་པ་གསལ། །དྲི་ཡི་བྱེ་བྲག་ཐམས་ཅད་སོ་སོར་ཕྱེད། །

རིན་ཆེན་གསལ་སྒོང་དྭངས་པའི་ནང་འདི་ན། །བདེར་གཤེགས་གཞལ་ཡས་ཁང་དང་གསལ་བ་ལ། །ཡོན་བདག་དད་པའི་སྟོབས་ཀྱིས་སྦྱར་བའི་ཟངས་
ཁུགས་འཁོར་ལོ་འདིས། །ལྗགས་ཀྱི་དབང་པོ་དབྱེ་ཞིང་གསལ་ལྟ་མི་འཚལ་དེ། །སེམས་ཅན་མ་རིག་ལས་ཀྱིས་འཁོར་བ་ཡི། །གདོས་པའི་ལྕེ་བསལ་ཕྱིར་ཕྱི་བས། །
བདེར་གཤེགས་རྣམས་ཀྱི་བྱིན་རླབས་ཀྱིས། །སེམས་ཅན་རྣམས་ཀྱི་ལྕེ་ལ་ཡང༌། །རོ་ཡི་མངོན་པར་ཤེས་པ་གསལ། །རོ་ཡི་བྱེ་བྲག་ཐམས་ཅད་སོ་སོར་ཕྱེད། །རིན་
ཆེན་གསལ་སྒོང་དྭངས་པའི་ནང་འདི་ན། །བདེར་གཤེགས་གཞལ་ཡས་ཁང་དང་གསལ་བ་ལ། །ཡོན་བདག་དད་པའི་སྟོབས་ཀྱིས་སྦྱར་བའི་ཙན་དན་སྨན་རྣམས་འདིས། །སྐུའི་དབང་
པོ་དབྱེ་ཞིང་གསལ་ལྟ་མི་འཚལ་ཏེ། །སེམས་ཅན་མ་རིག་ལས་ཀྱིས་འཁོར་བ་ཡི། །གདོས་པའི་ལུས་གསལ་ཕྱིར་ཕྱི་བས། །བདེར་གཤེགས་རྣམས་ཀྱི་བྱིན་རླབས་
ཀྱིས། །སེམས་ཅན་རྣམས་ཀྱི་ལུས་ལ་ཡང༌། །རེག་བྱའི་མངོན་པར་ཤེས་པ་གསལ། །རེག་བྱའི་བྱེ་བྲག་ཐམས་ཅད་སོ་སོར་ཕྱེད། །རིན་ཆེན་གསལ་སྒོང་དྭངས་

པའི་ནང་འདི་ན། །བདེར་གཤེགས་གཞལ་ཡས་ཁང་དང་གསལ་བ་ལ། །ཡོན་བདག་དད་པའི་སྟོབས་ཀྱིས་སྦྱར་བའི་དངུལ་དཀར་ཕོ་སྙུང་འདིས། །ཡིད་ཀྱི་དབང་པོ་དབྱེ་ཞིང་གསལ་ལྟ་མི་
འཚལ་ཏེ། །སེམས་ཅན་མ་རིག་ལས་ཀྱིས་འཁོར་བ་ཡི། །གདོས་པའི་སེམས་བསལ་ཕྱིར་ཕྱི་བས། །བདེར་གཤེགས་རྣམས་ཀྱི་བྱིན་རླབས་ཀྱིས། །སེམས་ཅན་རྣམས་
ཀྱི་སེམས་ལ་ཡང༌། །དྲན་པའི་མངོན་པར་ཤེས་པ་གསལ། །སྐྱེ་བ་སྔ་ཕྱི་ད་ལྟ་གསུམ་གྱི་རྒྱུ་འགྱུར་རྒྱུ་འབྲས་ཕྱེད། །དེ་ལྟར་དཔོན་གསས་མངའ་བདག་གཏོ་བུ་འབུམ་
སངས་ཀྱིས། །སྤྱི་བརྩན་སེམས་ཅན་མཐའ་དག་དང༌། །སྒོས་བརྩན་ཀོང་ཙེ་འཕྲུལ་རྒྱལ་གྱི། །སྒྲིབ་སྦྱང་བསོད་ནམས་ཚོགས་བསག་ཕྱིར། སྐུ་གདུང་སྐུ་གཟུགས་
གསུང་རབ་དཀྱིལ་འཁོར་བུམ་པ་དཔོན་གསས་ཉིད་རྣམས། །བདེར་གཤེགས་སྤྱན་དྲངས་ལྷའི་གཞལ་ཡས་ཁང་དུ་བྱིན་གྱིས་རླབས། གཙང་རྫས་པད་ཤུན་
ཞལ་ཕྱིས་རྣམས་ཀྱིས་སུ། གཙང་ཆུས་དག་པར་སྐུ་ཁྲུས་གསོལ། གཙང་རྫས་ཀྱིས་དབང་པོའི་སྒོ་བསལ་གཙང་བར་མཛད། པད་ཤུན་གྱིས་སྐུ་དང་ཞལ་གྱི་རྡུལ་

དང་དྲི་མ་ཕྱིས། །རྒྱུ་རྐྱེན་རྟེན་འབྲེལ་འཛོམས་པའི་ནུས་མཐུ་དང༌། །དཔོན་གསས་ཤེས་རབ་དག་ཅིང་ཡོན་བདག་བསམ་པ་དག་པ་དེས། །གསུང་རབ་འབུམ་དང་
ཁྲི་རུ་བྲིས་པ་ཡང༌། །བོན་གྱི་སྐུ་དང་མཉམ་པར་བྱིན་གྱིས་རློབས། །སྐུ་གདུང་ལྕགས་རིའི་སྟོང་དང་རྩ་བརྒྱད་ཤེལ་གྱི་ཅོག་བཞི་དང༌། །ལོངས་སྤྱོད་རྫོགས་པའི་སྐུ་རུ་བྱིན་གྱིས་
རློབས། །དཀར་ནག་བཀྲ་གསལ་སྐུ་གཟུགས་སྟོང་དང་བརྒྱད། །ཅིར་ཡང་སྤྲུལ་པའི་སྐུ་རུ་བྱིན་གྱིས་རློབས། །དེ་ལྟར་བྱིན་གྱིས་རླབས་པས་བརློབ་པའི་ནུས་མཐུ་ཡིས། །སེམས་
ཅན་སྤྱི་བཙན་ལ་ཡང་དངོས་གྲུབ་མངོན་སུ་ཕེབས། །དཀྱིལ་འཁོར་བུམ་པ་དཔོན་གསས་ཉིད། །དཀྱིལ་འཁོར་འཁོར་བའི་བོན་དང་མྱ་ངན་ལས་འདས་པའི་བོན། །གཉིས་ཀ་གསལ་
བར་ལྷའི་གཞལ་ཡས་ཁང༌། །བུམ་པ་གཉིས་ཀ་འདིར་འདུས་ནས། །གཅིག་ཏུ་ཐིམ་ཞིང་ཡོངས་སུ་བསྐྱེད། །དཔོན་གསས་བུམ་པ་དབྱེར་མེད་ཐམས་ཅད་གསལ་
འདེབས་སེམས་ཀྱི་སྤྲོ་བསྡུའོ། །དེ་ནས་ཏིང་ངེ་འཛིན་གྱིས་གཙང་བར་མཛད་དེ། སྐུ་གདུང་སྐུ་གཟུགས་གསུང་རབ་དང༌། །བུམ་པ་དཔོན་གསས་དཀྱིལ་འཁོར་དང༌། །མཐའ་ཡས་

སེམས་ཅན་མང་པོ་རྣམས། །གཉིས་སུ་མེད་པར་རྣམ་པར་དག་ཅིང་། བདེ་བར་གཤེགས་པའི་འོད་ཀྱིས་ཁེབས་པར་གཡོགས་ནས། དེའི་ནང་ན་བསྐོར་བ་དང་ལྷ་ཕྱག་གིས་
མཚོན་ནས། སྐུ་གཟུགས་སྐུ་གདུང་གསུང་རབ་དཀྱིལ་འཁོར་བུམ་པ་རྣམས་ཀྱང༌། མངའ་ཐོབ་འོད་གསལ་འགྲོ་བའི་དོན་རྒྱ་ལགས་ཕྱེད་པར་ནུས་པར་ཏིང་ངེ་འཛིན་གྱིས་བཟུང་
ངོ༌། །བདེ་བར་གཤེགས་པ་ལྷ་གཤེན་དབྱིངས་ནས་འགྲོ་བའི་དོན་ལ་སྤྱན་དྲངས་ནས། རྟེན་ལ་གཉིས་སུ་མེད་པར་བསྟིམས་པ་ལ། གཙང་ཆུ་ཡིས་ཁྲུས་དག་པར་གསོལ་བ་དང༌། 
གཙང་རྫས་ཀྱིས་དབང་པོ་གཙང་བར་བསལ་བ་དང༌། པད་ཤུན་གྱིས་རྡུལ་ཕྱི་བའི་འཕྲིན་ལས་ཀྱི་དོན་བསྟན་པའོ། །དེ་ནས་ཡང་དཔོན་གསས་མངའ་བདག་གིས་མགྲོན་རིགས་རྣམ་པ་གཉིས་
དབང་པོའི་སྒོ་བསལ། དག་པའི་ཁྲུས་གསོལ་གསལ་བ་རུ་རྡུལ་ཕྱིས་པའི་རྟིང་ལ། མངའ་དབུལ་ཞལ་སྤྲོ་བའི་དོན་གྱིས་ཕྱག་འཚལ་མཚན་བསྟོད་མཆོད་སྦྱིན་རྒྱས་པར་
མཛད་དེ། དེ་ལ་ཡང་དོན་རྣམ་པ་ལྔ་སྟེ། ཕྱག་རྒྱ་དང༌། སྙིང་པོ་དང༌། རྫས་དང༌། ཚིག་བཤད་དང༌། ཏིང་ངེ་འཛིན་དང་ལྔའོ། །དེ་ལ་ཕྱག་རྒྱས་ཕྱག་བཙལ། མཚན་བསྟོད་མཆོད་

མཆོད་པ་འབུལ་བ་ནི། བདུད་རྩི་རྒྱུན་སྦྲེང་གི་ཕྱག་རྒྱ་ཞེས་བྱ་སྟེ། གཡོན་པའི་འཁྱོར་བ་གནམ་ལ་བཟེད་ནས་མདུན་གྱི་ཐད་ཀར་ཕར་བརྐྱང༌། གཡས་
པའི་ལག་མགོ་བཀུག་སོར་མོ་ཕྲལ་ཕྱེད་བརྐྱང་ཙམ་མདུན་དུ་མཛད་དོ། །དེ་ནས་སྙིང་པོས་ཕྱག་བཙལ་མཚན་བསྟོད་མཆོད་པ་དབུལ་བར་མཛད་དེ། མུ་རྒྱས་མུ་
བདལ་མུ་སྤྲོས་མུ་འོད་དཔག་མེད་འོད་རུམ་ཟེར་གསལ་ཨ་ཧེ་འོ། །ལན་བཞི་བརྗོད་དོ། །དེ་ནས་རྫས་ཀྱིས་ཕྱག་བཙལ་མཚན་བསྟོད་མཆོད་པ་དབུལ་བར་མཛད་དེ། 
མངའ་བདག་གིས་ཤར་ཕྱོགས་ནས་ལས་རྣམ་པ་གསུམ་གྱི་སྒོར་ཞུགས་སྐུའི་ལས་སུ་ཕྱག་རྒྱ། གསུང་གི་ལས་སུ་སྙིང་པོ། ཐུགས་ཀྱི་ལས་སུ་ཏིང་ངེ་འཛིན་ནོ། །འཁོར་ཡིད་
ཀྱི་ཁྱེའུ་ཆུང་ལ་སོགས་པ་རྣམས་ཀྱིས་ལྷོ་ཕྱོགས་ནས། ཡོན་ཏན་གྱི་ལས་སུ་ཡོ་བྱད་ཀྱི་བསྔོ་བ། ལྡན་པ་ལྔ་དང་འདོད་པ་ལྔ་ཡར་མཆོད་པ་དང༌། མར་སྦྱིན་པར་
བཤམས་སོ། །བྱང་ཕྱོགས་ནས་ཀོང་ཙེ་ལ་སོགས་པའི་ཡོན་བདག་རྣམས་པུས་བཙུགས་ཐལ་སྦྱར་གུས་པའི་ཚུལ་དུ་བྱུང་ངོ༌། །གསེར་གྱི་གཞོང་པ་མདུན་གྱི་དཀྱིལ་འཁོར་

རྩ་བར་བཟེད་དོ། །བ་དཀར་འོ་མ་ལ་སོགས་ཏེ། ཆབ་གཙང་རྣམ་པ་ལྔ་དང༌། སྨན་དང༌། འབྲུ་དང༌། མེ་ཏོག་དང༌། རིན་པོ་ཆེ་དང༌ལྡན་པ་ལྔ། སྣ་སྣ་ནས་བསྲེས་ཏེ། ཟངས་ཀྱི་
གཞོང་པར་བླུགས་སོ། །ཡིད་ཀྱི་ཁྱེའུ་ཆུང་གིས་ཟངས་ཀྱི་གཞོང་པ་ནས། དངུལ་གྱི་གཟར་བུས་བཅུས་ཀྱིན་གསེར་གྱི་གཞོང་པར་བླུགས་ནས། ཕྱག་འཚལ་མཚན་བསྟོད་
མཆོད་པ་འབུལ་ཞེས་བརྗོད་ཙམ་ན། བྱང་ཕྱོགས་ནས་ཡོན་བདག་རྣམས་ཀྱིས་ཀྱང༌། བདེ་བར་གཤེགས་པའི་མཚན་རེ་ལ་ཕྱག་རེ་རེ་བཙལ་ཞིང་། མེ་ཏོག་གཏོར་ཞིང་མཆོད་
པ་འབུལ་ལོ། །དེ་ནས་ཚིག་བཤད་ཀྱི་ཕྱག་འཚལ་མཚན་བསྟོད་མཆོད་པ་འབུལ་བ་མཛད་དེ། བདེ་བར་གཤེགས་པ་སྟོང་རྩ་བརྒྱད་ལ། ཚིགས་བཞི་ཚིགས་སུ་བཅད་དེ་ཕུལ། 
ཕྱི་རབས་རྣམས་ལ་ཡང་དཔེ་རུ་བཞག །སྣོད་བཅུད་འཇིག་རྟེན་མཐའ་ཡས་ལ། །ནམ་མཁའ་ཇི་བཞིན་ཐུགས་རྗེ་ཁྱབ། །སྟོང་པའི་འོད་ཟེར་ཡིག་འབྲུ་ལས། །མདངས་
ལྡན་པད་མ་དཀར་པོ་ལ། །ཡུམ་ཆེན་ས་ཏྲིག་ཨེར་སངས་ནི། །སྐུ་མདོག་གསེར་གྱི་སྙིང་པོ་འདྲ། །རྒྱན་དང་ཆ་ལུགས་གཞལ་ཡས་ཁང༌། །གསེར་ལ་གསེར་གྱི་འོད་ཀྱིས་

བརྒྱན། །གཡས་ན་ཡི་གེ་འབྲུ་ལྔ་བསྣམས། །གཡོན་པས་སྣང་གསལ་མེ་ལོང་འཛིན། །སེང་ཆེན་བསྣོལ་བའི་གདན་ལ་བཞུགས། །དུས་གསུམ་བདེར་
གཤེགས་འབྱུང་བའི་ཡུམ། །བྱིན་རླབས་གཟི་བརྗིད་དབང་ལྡན་ལ། །བདག་དང་རྒྱུ་སྦྱོར་ཡོན་གྱི་བདག །མཐའ་ཡས་སེམས་ཅན་སྒྲིབ་སྦྱང་ཕྱིར། །ཕྱག་འཚལ་མཚན་
བསྟོད་མཆོད་པ་འབུལ། །སྣོད་བཅུད་འཇིག་རྟེན་མཐའ་ཡས་ལ། །ནམ་མཁའ་ཇི་བཞིན་ཐུགས་རྗེས་ཁྱབ། །སྟོང་པའི་འོད་ཟེར་ཡིག་འབྲུ་ལ། །མདངས་ལྡན་པད་མ་ལྗང་ཁུ་
ལ། །ལྷ་ཆེན་གཤེན་ལྷ་འོད་དཀར་ནི། །སྐུ་མདོག་ཤེལ་གྱི་སྙིང་པོ་འདྲ། །རྒྱན་དང་ཆ་ལུགས་གཞལ་ཡས་ཁང༌། །ཤེལ་ལ་ཤེལ་གྱི་འོད་ཀྱིས་བརྒྱན། །འཁོར་བའི་འདམ་ནས་
འདྲེན་པའི་ཕྱིར། །ཕྱག་མཚན་ཐུགས་རྗེའི་ལྕགས་ཀྱུ་བསྣམས། །གླང་ཆེན་བསྣོལ་པའི་གདན་ལ་བཞུགས། །ཡེ་ཤེས་ལྷ་ཆེན་ཐུགས་རྗེ་ཅན། །ཐུགས་རྗེའི་གཟི་བརྗིད་
མདངས་ལྡན་ལ། །བདག་དང་རྒྱུ་སྦྱོར་ཡོན་གྱི་བདག །མཐའ་ཡས་སེམས་ཅན་སྒྲིབ་སྦྱང་ཕྱིར། །ཕྱག་འཚལ་མཚན་བསྟོད་མཆོད་པ་འབུལ། །སྣོད་བཅུད་འཇིག་རྟེན་

མཐའ་ཡས་ལ། །ནམ་མཁའ་ཇི་བཞིན་ཐུགས་རྗེས་ཁྱབ། །སྟོང་པའི་འོད་ཟེར་ཡིག་འབྲུར་ལས། །མདངས་ལྡན་པད་མ་དམར་པོ་ལ། །སྲིད་པ་སངས་པོ་འབུམ་ཁྲི་ནི། །སྐུ་
མདོག་དངུལ་གྱི་སྙིང་པོ་འདྲ། །རྒྱན་དང་ཆ་ལུགས་གཞལ་ཡས་ཁང༌། །དངུལ་ལ་དངུལ་གྱི་འོད་ཀྱིས་བརྒྱན། །མི་ནུབ་དཔེ་དོན་བསྟན་པའི་ཕྱིར། །ཕྱག་མཚན་མི་ནུབ་
བསྣམས། །ཁྱུང་ཆེན་བསྣོལ་པའི་གདན་ལ་བཞུགས། །ཐབས་ཆེན་འགྲོ་བ་འདུལ་མཛད་པ། །སྤྲུལ་པ་གཟི་བརྗིད་དབང་ལྡན་ལ། །བདག་དང་རྒྱུ་སྦྱོར་ཡོན་གྱི་བདག །
མཐའ་ཡས་སེམས་ཅན་སྒྲིབ་སྦྱང་ཕྱིར། །ཕྱག་འཚལ་སྐུ་བསྟོད་མཆོད་པ་འབུལ། །སྣོད་བཅུད་འཇིག་རྟེན་མཐའ་ཡས་ལ། །ནམ་མཁའ་ཇི་བཞིན་ཐུགས་རྗེས་
ཁྱབ། །སྟོང་པའི་འོད་ཟེར་ཡིག་འབྲུར་གསལ། །མདངས་ལྡན་པད་མ་སྔོན་པོ་ལ། །སྟོན་པ་གཤེན་རབ་མི་བོ་ནི། །སྐུ་མདོག་རིན་པོ་ཆེ་ལྟར་བཀྲ། །རྒྱན་དང་ཆ་ལུགས་
གཞལ་ཡས་ཁང༌། །རིན་ཆེན་ཉིད་ལ་ཉིད་ཀྱིས་བརྒྱན། །མི་ཤེས་རྨོངས་པ་བསྟན་པའི་ཕྱིར། །ཕྱག་མཚན་གསེར་གྱི་ཆག་ཤིང་བསྣམས། །དབང་བསྒྱུར་

འཁོར་ལོའི་གདན་ལ་བཞུགས། །ཤེས་རབ་མི་ཤེས་འདྲེན་མཛད་པ། །འོད་ཟེར་གཟི་བརྗིད་དབང་ལྡན་ལ། །བདག་དང་རྒྱུ་སྦྱོར་ཡོན་གྱི་བདག །མཐའ་ཡས་
སེམས་ཅན་སྒྲིབ་སྦྱང་ཕྱིར། །ཕྱག་འཚལ་མཚན་བསྟོད་མཆོད་པ་འབུལ། །དེ་ལྟར་ཁྱབ་པའི་གཙོ་བོ་བཞི་ལ། ཕྱག་འཚལ་མཚན་བསྟོད་མཆོད་པ་འབུལ་བའོ། །དེ་ལྟར་
འཁོར་སྟོང་ལ་ཕྱོགས་བཅུར་ཕྱག་འཚལ་མཚན་བསྟོད་མཆོད་པ་ཕུལ་ལོ། །སྟོང་གསུམ་འཇིག་རྟེན་ཤར་ཕྱོགས་ན། །དབྱིངས་ཆེན་འབྱམས་ཡས་ནག་པོའི་ཀློང༌། །
རིན་ཆེན་འབར་བའི་གཅལ་བཀྲམ་ལ། །འོད་ཆེན་གཞའ་ཚོན་བསྐོར་བའི་གླིང༌། །གདན་ཆེན་གཡུང་དྲུང་གཏིང་བའི་སྟེང༌། །མི་འགྱུར་གདན་ཆེན་གཡུང་དྲུང་གི། །གྲུ་ཁུགས་
ཤར་ཕྱོགས་དཀར་པོ་ལ། །ཡིག་འབྲུ་ཡང་གི་ཀློང་དཀྱིལ་ན། །འཁོར་བའི་སེམས་ཅན་དྲང་བའི་ཕྱིར། །བྱིན་གྱིས་རླབས་ལས་བྱུང་བ་ཡི། །ས་ཏྲིག་ཨེར་སངས་བྱིན་རླབས་ལས། །
འགྲོ་བའི་དོན་དུ་བྱུང་བ་ཡི། །སྐུའི་ལྷ་མོ་གཟི་བརྗིད་མཐའ་ཡས་མ། །སྐུ་མདོག་དཀར་འབར་དངུལ་གྱི་སྙིང་པོ་འདྲ། །ཕྱག་མཚན་སྣང་གསལ་དངུལ་གྱི་མེ་ལོང་བསྣམས། །

རྩལ་ཆེན་དངུལ་གྱི་སེང་གེའི་ཁྲི་ལ་བཞུགས། །བདེར་གཤེགས་ལྷ་མོ་བྱིན་རླབས་ཅན། །བདག་དང་རྒྱུ་སྦྱོར་ཡོན་གྱི་བདག །མཐའ་ཡས་སེམས་ཅན་སྒྲིབ་སྦྱང་ཕྱིར། །ཕྱག་འཚལ་
མཚན་བསྟོད་མཆོད་པ་འབུལ། །འོད་འབར་ལྷ་ཡི་གཞལ་ཡས་མཆོག །ཤར་ཕྱོགས་མི་འགྱུར་གཡུང་དྲུང་གི། །གྲུ་ཁུགས་བྱང་ཕྱོགས་ལྗང་ཁུ་ལ། །ཡིག་འབྲུ་རམ་གྱི་ཀློང་
དཀྱིལ་ན། །འཁོར་བའི་སེམས་ཅན་དྲང་བའི་ཕྱིར། །བྱིན་གྱིས་རླབས་ནས་བྱུང་བ་ཡི། །ས་ཏྲིག་ཨེར་སངས་བྱིན་རླབས་ལས། །འགྲོ་བའི་དོན་དུ་བྱུང་བ་ཡི། །གསུང་གི་ལྷ་མོ་སྒྲ་
དབྱངས་མདངས་ལྡན་མ། །སྐུ་མདོག་ལྗང་འབར་ལྕགས་ཀྱི་སྙིང་པོ་འདྲ། །ཕྱག་མཚན་སྣང་གསལ་ལྕགས་ཀྱི་མེ་ལོང་བསྣམས། །རྩལ་ཆེན་ལྕགས་ཀྱི་སེང་གེའི་བཞུགས། །
བདེར་གཤེགས་ལྷ་མོ་བྱིན་རླབས་ཅན། །བདག་དང་རྒྱུ་སྦྱོར་ཡོན་གྱི་བདག །མཐའ་ཡས་སེམས་ཅན་སྒྲིབ་སྦྱང་ཕྱིར། །ཕྱག་འཚལ་མཚན་བསྟོད་མཆོད་པ་འབུལ། །འོད་
འབར་ལྷའི་གཞལ་ཡས་མཆོག །ཤར་ཕྱོགས་མི་འགྱུར་གཡུང་དྲུང་གི། །གྲུ་ཁུགས་ནུབ་ཕྱོགས་དམར་པོ་ལ། །ཡིག་འབྲུ་ཁང་གི་ཀློང་དཀྱིལ་ན། །འཁོར་བའི་སེམས་

ཅན་དྲང་བའི་ཕྱིར། །བྱིན་གྱིས་རླབས་ལས་བྱུང་བ་ཡི། །ས་ཏྲིག་ཨེར་སངས་བྱིན་རླབས་ལས། །འགྲོ་བའི་དོན་དུ་བྱུང་བ་ཡི། །ཡོན་ཏན་གྱི་ལྷ་མོ་སྣང་སྲིད་རྒྱས་
མཛད་མ། །སྐུ་མདོག་དམར་འབར་ཟངས་ཀྱི་སྙིང་པོ་འདྲ། །ཕྱག་མཚན་སྣང་གསལ་ཟངས་ཀྱི་མེ་ལོང་བསྣམས། །རྩལ་ཆེན་ཟངས་ཀྱི་སེང་གེའི་ཁྲི་ལ་བཞུགས། །བདེར་
གཤེགས་ལྷ་མོ་བྱིན་རླབས་ཅན། །བདག་དང་རྒྱུ་སྦྱོར་ཡོན་གྱི་བདག །མཐའ་ཡས་སེམས་ཅན་སྒྲིབ་སྦྱང་ཕྱིར། །ཕྱག་འཚལ་མཚན་བསྟོད་མཆོད་པ་འབུལ། །འོད་
འབར་ལྷ་ཡི་གཞལ་ཡས་མཆོག །ཤར་ཕྱོགས་མི་འགྱུར་གཡུང་དྲུང་གི། །གྲུ་ཁུགས་ལྷོ་ཕྱོགས་སྔོན་པོ་ལ། །ཡིག་འབྲུ་སྲུམ་གྱི་ཀློང་དཀྱིལ་ན། །འཁོར་བའི་སེམས་ཅན་དྲང་
བའི་ཕྱིར། །བྱིན་གྱིས་རླབས་ལས་བྱུང་བ་ཡི། །ས་ཏྲིག་ཨེར་སངས་བྱིན་རླབས་ལས། །འགྲོ་བའི་དོན་དུ་བྱུང་བ་ཡི། །འཕྲིན་ལས་ཀྱི་ལྷ་མོ་རྫུ་འཕྲུལ་ཡ་མ་བཟུང༌། །སྐུ་
མདོག་སྔོ་འབར་གཡུ་ཡི་སྙིང་པོ་འདྲ། །ཕྱག་མཚན་སྣང་གསལ་གཡུའི་མེ་ལོང་བསྣམས། །རྩལ་ཆེན་གཡུ་ཡི་སེང་གེའི་ཁྲི་ལ་བཞུགས། །བདེར་གཤེགས་ལྷ་མོ་

བྱིན་རླབས་ཅན། །བདག་དང་རྒྱུ་སྦྱོར་ཡོན་གྱི་བདག །མཐའ་ཡས་སེམས་ཅན་སྒྲིབ་སྦྱང་ཕྱིར། །ཕྱག་འཚལ་མཚན་བསྟོད་མཆོད་པ་འབུལ། །འོད་འབར་ལྷའི་གཞལ་ཡས་
མཆོག །ཤར་ཕྱོགས་མི་འགྱུར་གཡུང་དྲུང་གི། །དབུས་ཀྱི་སྙིང་པོ་སེར་པོ་ལ། །ཡིག་འབྲུ་ཨཱོྃ་གྱི་ཀློང་དཀྱིལ་ན། །འཁོར་བའི་སེམས་ཅན་དྲང་བའི་ཕྱིར། །བྱིན་གྱིས་རླབས་ལས་
བྱུང་བ་ཡི། །ས་ཏྲིག་ཨེར་སངས་བྱིན་རླབས་ལས། །འགྲོ་བའི་དོན་དུ་བྱུང་བ་ཡི། །ཐུགས་ཀྱི་ལྷ་མོ་ཀུན་རིག་བློ་གསལ་མ། །སྐུ་མདོག་སེར་འབར་གསེར་གྱི་སྙིང་པོ་འདྲ། །
ཕྱག་མཚན་སྣང་གསལ་གསེར་གྱི་མེ་ལོང་བསྣམས། །རྩལ་ཆེན་གསེར་གྱི་སེང་གེའི་ཁྲི་ལ་བཞུགས། །བདེར་གཤེགས་ལྷ་མོ་བྱིན་རླབས་ཅན། །བདག་དང་རྒྱུ་སྦྱོར་
ཡོན་གྱི་བདག །མཐའ་ཡས་སེམས་ཅན་སྒྲིབ་སྦྱང་ཕྱིར། །ཕྱག་འཚལ་མཚན་བསྟོད་མཆོད་པ་འབུལ། །དེ་ལྟར་ཤར་ཕྱོགས་ཀྱི་ལྷ་མོ་ཉི་ཤུ་རྩ་ལྔ་ཡོ་འགྲེའོ། །སྟོང་
གསུམ་འཇིག་རྟེན་ཤར་ཕྱོགས་ན། །དབྱིངས་ཆེན་འབྱམས་ཡས་ནག་པོའི་ཀློང༌། །རིན་ཆེན་འབར་བའི་གཅལ་བཀྲམ་ལ། །འོད་ཆེན་གཞའ་ཚོན་བསྐོར་བའི་གླིང༌། །

གདན་ཆེན་གཡུང་དྲུང་གཏིང་པའི་སྟེང༌། །མི་འགྱུར་གདན་ཆེན་གཡུང་དྲུང་གི། །གྲུ་ཁུགས་ཤར་ཕྱོགས་དཀར་པོ་ལ། །ཡིག་འབྲུ་ཡང་གི་ཀློང་དཀྱིལ་ན། །
འཁོར་བའི་སེམས་ཅན་དྲང་བའི་ཕྱིར། །ཐུགས་རྗེ་ལས་སུ་བསྐྱེད་པ་ཡི། །གཤེན་ལྷ་འོད་དཀར་ཐུགས་རྗེ་ལས། །འགྲོ་བའི་དོན་དུ་བསྐྱེད་པ་ཡི། །སྐུ་ཡི་ལྷ་ཆེན་གར་གསས་
བཙན་པོ་ནི། །སྐུ་མདོག་དཀར་འབར་དངུལ་གྱི་སྙིང་པོ་འདྲ། །ཕྱག་མཚན་ཐུགས་རྗེ་དངུལ་གྱིས་ལྕགས་ཀྱུ་བསྣམས། །སྟོབས་ཆེན་དངུལ་གྱི་གླང་པོའི་ཁྲི་ལ་བཞུགས། །
བདེར་གཤེགས་ལྷ་ཆེན་ཐུགས་རྗེ་ཅན། །བདག་དང་རྒྱུ་སྦྱོར་ཡོན་གྱི་བདག །མཐའ་ཡས་སེམས་ཅན་སྒྲིབ་སྦྱང་ཕྱིར། །ཕྱག་འཚལ་མཚན་བསྟོད་མཆོད་པ་འབུལ། །འོད་
འབར་ལྷ་ཡི་གཞལ་ཡས་མཆོག །ཤར་ཕྱོགས་མི་འགྱུར་གཡུང་དྲུང་གི། །གྲུ་ཁུགས་བྱང་ཕྱོགས་ལྗང་ཁུ་ལ། །ཡིག་འབྲུ་རམ་གྱི་ཀློང་དཀྱིལ་ན། །འཁོར་བའི་སེམས་ཅན་
དྲང་བའི་ཕྱིར། །ཐུགས་རྗེ་ལས་སུ་བསྐྱེད་པ་ཡི། །གཤེན་ལྷ་འོད་དཀར་ཐུགས་རྗེ་ལས། །འགྲོ་བའི་དོན་དུ་བསྐྱེད་པ་ཡི། །གསུང་གི་ལྷ་ཆེན་གར་གསས་སྟོབས་དང་ཟེར། །སྐུ་

མདོག་ལྗང་འབར་ལྕགས་ཀྱི་སྙིང་པོ་འདྲ། །ཕྱག་མཚན་ཐུགས་རྗེ་ལྕགས་ཀྱི་ལྕགས་ཀྱུ་བསྣམས། །སྟོབས་ཆེན་ལྕགས་ཀྱི་གླང་པོའི་ཁྲི་ལ་བཞུགས། །བདེར་གཤེགས་ལྷ་
ཆེན་ཐུགས་རྗེ་ཅན། །བདག་དང་རྒྱུ་སྦྱོར་ཡོན་གྱི་བདག །མཐའ་ཡས་སེམས་ཅན་སྒྲིབ་སྦྱང་ཕྱིར། །ཕྱག་འཚལ་མཚན་བསྟོད་མཆོད་པ་འབུལ། །འོད་འབར་ལྷའི་གཞལ་
ཡས་མཆོག །ཤར་ཕྱོགས་མི་འགྱུར་གཡུང་དྲུང་གི། །གྲུ་ཁུགས་ནུབ་ཕྱོགས་དམར་པོ་ལ། །ཡིག་འབྲུ་ཁང་གི་ཀློང་དཀྱིལ་ན། །འཁོར་བའི་སེམས་ཅན་དྲང་བའི་ཕྱིར། །ཐུགས་རྗེ་
ལས་སུ་བསྐྱེད་པ་ཡི། །གཤེན་ལྷ་འོད་དཀར་ཐུགས་རྗེ་ལས། །འགྲོ་བའི་དོན་དུ་བསྐྱེད་པ་ཡི། །ཡོན་ཏན་གྱི་ལྷ་ཆེན་གར་གསས་གཡོ་འགུལ་ཐང་པོ་ནི། །སྐུ་མདོག་དམར་
འབར་ཟངས་ཀྱི་སྙིང་པོ་འདྲ། །ཕྱག་མཚན་ཐུགས་རྗེ་ཟངས་ཀྱི་ལྕགས་ཀྱུ་བསྣམས། །སྟོབས་ཆེན་ཟངས་ཀྱི་གླང་པོའི་ཁྲི་ལ་བཞུགས། །བདེར་གཤེགས་ལྷ་ཆེན་ཐུགས་རྗེ་
ཅན། །བདག་དང་རྒྱུ་སྦྱོར་ཡོན་གྱི་བདག །མཐའ་ཡས་སེམས་ཅན་སྒྲིབ་སྦྱང་ཕྱིར། །ཕྱག་འཚལ་མཚན་བསྟོད་མཆོད་པ་འབུལ། །འོད་འབར་ལྷ་ཡི་གཞལ་ཡས་མཆོག །

ཤར་ཕྱོགས་མི་འགྱུར་གཡུང་དྲུང་གི། །གྲུ་ཁུགས་ལྷོ་ཕྱོགས་སྔོན་པོ་ལ། །ཡིག་འབྲུ་སྲུམ་གྱི་ཀློང་དཀྱིལ་ན། །འཁོར་བའི་སེམས་ཅན་དྲང་བའི་ཕྱིར། །ཐུགས་
རྗེ་ལས་སུ་བསྐྱེད་པ་ཡི། །གཤེན་ལྷ་འོད་དཀར་ཐུགས་རྗེ་ལས། །འགྲོ་བའི་དོན་དུ་བསྐྱེད་པ་ཡི། །འཕྲིན་ལས་ཀྱི་ལྷ་ཆེན་གར་གསས་མཁའ་རྗེ་འོད་དང་དང་ནི། སྐུ་མདོག་སྔོ་
གཡུ་ཡི་སྙིང་པོ་འདྲ། ཕྱག་མཚན་ཐུགས་རྗེ་གཡུ་ཡི་ལྕགས་ཀྱུ་བསྣམས། །སྟོབས་ཆེན་གཡུ་ཡི་གླང་པོའི་ཁྲི་ལ་བཞུགས། །བདེར་གཤེགས་ལྷ་ཆེན་ཐུགས་རྗེ་
ཅན། །བདག་དང་རྒྱུ་སྦྱོར་ཡོན་གྱི་བདག །མཐའ་ཡས་སེམས་ཅན་སྒྲིབ་སྦྱང་ཕྱིར། །ཕྱག་འཚལ་མཚན་བསྟོད་མཆོད་པ་འབུལ། །འོད་འབར་ལྷ་ཡི་གཞལ་ཡས་མཆོག །
ཤར་ཕྱོགས་མི་འགྱུར་གཡུང་དྲུང་གི། །དབུས་ཀྱི་སྙིང་པོ་སེར་པོ་ལ། །ཡིག་འབྲུ་ཨཱོྃ་གྱི་ཀློང་དཀྱིལ་ན། །འཁོར་བའི་སེམས་ཅན་དྲང་བའི་ཕྱིར། །ཐུགས་རྗེ་ལས་སུ་བསྐྱེད་པ་
ཡི། །གཤེན་ལྷ་འོད་དཀར་ཐུགས་རྗེ་ལས། །འགྲོ་བའི་དོན་དུ་བསྐྱེད་པ་ཡི། །ཐུགས་ཀྱི་ལྷ་ཆེན་གར་གསས་གཤོག་རྩལ་རྗེ། །སྐུ་མདོག་སེར་འབར་གསེར་གྱི་སྙིང་པོ་འདྲ། །

ཕྱག་མཚན་ཐུགས་རྗེ་གསེར་གྱི་ལྕགས་ཀྱུ་བསྣམས། །སྟོབས་ཆེན་གསེར་གྱི་གླང་པོའི་ཁྲི་ལ་བཞུགས། །བདེར་གཤེགས་ལྷ་ཆེན་ཐུགས་རྗེ་ཅན། །བདག་དང་རྒྱུ་སྦྱོར་ཡོན་གྱི་
བདག །མཐའ་ཡས་སེམས་ཅན་སྒྲིབ་སྦྱང་ཕྱིར། །ཕྱག་འཚལ་མཚན་བསྟོད་མཆོད་པ་འབུལ། །དེ་ལྟར་ཤར་ཕྱོགས་ཀྱི་ལྷ་ཆེན་ཉི་ཤུ་རྩ་ལྔ་ཡོ་འགྲེའོ། །སྟོང་གསུམ་
འཇིག་རྟེན་ཤར་ཕྱོགས་ན། །དབྱིངས་ཆེན་འབྱམས་ཡས་ནག་པོའི་ཀློང༌། །རིན་ཆེན་འབར་བའི་གཅལ་བཀྲམ་ལ། །འོད་ཆེན་གཞའ་ཚོན་བསྐོར་བའི་གླིང༌། །གདན་ཆེན་
གཡུང་དྲུང་བཏིང་པའི་སྟེང༌། །མི་འགྱུར་གདན་ཆེན་གཡུང་དྲུང་གི། །གྲུ་ཁུགས་ཤར་ཕྱོགས་དཀར་པོ་ལ། །ཡིག་འབྲུ་ཡང་གི་ཀློང་དཀྱིལ་ན། །འཁོར་བའི་སེམས་ཅན་དྲང་བའི་
ཕྱིར། །སྤྲུལ་པ་ལས་སུ་སྲིད་པ་ཡི། །སངས་པོ་འབུམ་ཁྲིའི་སྤྲུལ་པ་ལས། །འགྲོ་བའི་དོན་དུ་སྲིད་པ་ཡི། །སྐུའི་སྲིད་པ་ཡེ་སངས་དཀར་པོ་ནི། །སྐུ་མདོག་དཀར་འབར་དངུལ་གྱི་
སྙིང་པོ་འདྲ། །ཕྱག་མཚན་མི་ནུབ་དངུལ་གྱི་རྒྱལ་མཚན་བསྣམས། །རླབས་ཆེན་དངུལ་གྱི་བྱ་ཁྱུང་གི་ཁྲི་ལ་བཞུགས། །བདེར་གཤེགས་སྲིད་པ་སྤྲུལ་པ་ཅན། །བདག་དང་རྒྱུ་

སྦྱོར་ཡོན་གྱི་བདག །མཐའ་ཡས་སེམས་ཅན་སྒྲིབ་སྦྱང་ཕྱིར། །ཕྱག་འཚལ་མཚན་བསྟོད་མཆོད་པ་འབུལ། །འོད་འབར་ལྷ་ཡི་གཞལ་ཡས་མཆོག །ཤར་ཕྱོགས་མི་འགྱུར་
གཡུང་དྲུང་གི། །གྲུ་ཁུགས་བྱང་ཕྱོགས་ལྗང་ཁུ་ལ། །ཡིག་འབྲུ་རམ་གྱི་ཀློང་དཀྱིལ་ན། །འཁོར་བའི་སེམས་ཅན་དྲང་བའི་ཕྱིར། །སྤྲུལ་པ་ལས་སུ་སྲིད་པ་ཡི། །སངས་པོ་འབུམ་
ཁྲིའི་སྤྲུལ་པ་ལས། །འགྲོ་བའི་དོན་དུ་སྲིད་པ་ཡི། །གསུང་གི་སྲིད་པ་ཡེ་བདལ་མུ་ཁྲི་ནི། །སྐུ་མདོག་ལྗང་འབར་ལྕགས་ཀྱི་སྙིང་པོ་འདྲ། །ཕྱག་མཚན་མི་ནུབ་ལྕགས་ཀྱི་རྒྱལ་
མཚན་བསྣམས། །རླབས་ཆེན་ལྕགས་ཀྱི་བྱ་ཁྱུང་གི་ཁྲི་ལ་བཞུགས། །བདེར་གཤེགས་སྲིད་པ་སྤྲུལ་པ་ཅན། །བདག་དང་རྒྱུ་སྦྱོར་ཡོན་གྱི་བདག །མཐའ་ཡས་སེམས་ཅན་
སྒྲིབ་སྦྱང་ཕྱིར། །ཕྱག་འཚལ་མཚན་བསྟོད་མཆོད་པ་འབུལ། །འོད་འབར་ལྷའི་གཞལ་ཡས་མཆོག །ཤར་ཕྱོགས་མི་འགྱུར་གཡུང་དྲུང་གི། །གྲུ་ཁུགས་ནུབ་ཕྱོགས་
དམར་པོ་ལ། །ཡིག་འབྲུ་ཁང་གི་ཀློང་དཀྱིལ་ན། །འཁོར་བའི་སེམས་ཅན་དྲང་བའི་ཕྱིར། །སྤྲུལ་པ་ལས་སུ་སྲིད་པ་ཡི། །སངས་པོ་འབུམ་ཁྲིའི་སྤྲུལ་པ་ལས། །འགྲོ་བའི་

དོན་དུ་སྲིད་པ་ཡི། །ཡོན་ཏན་གྱི་སྲིད་པ་དཀར་ཐང་རྗེ་ཕྱོད་པ་ནི། སྐུ་མདོག་དམར་འབར་ཟངས་ཀྱི་སྙིང་པོ་འདྲ། །ཕྱག་མཚན་མི་ནུབ་ཟངས་ཀྱི་རྒྱལ་མཚན་བསྣམས། །རླབས་
ཆེན་ཟངས་ཀྱི་བྱ་ཁྱུང་ཁྲི་ལ་བཞུགས། །བདེར་གཤེགས་སྲིད་པ་སྤྲུལ་པ་ཅན། །བདག་དང་རྒྱུ་སྦྱོར་ཡོན་གྱི་བདག །མཐའ་ཡས་སེམས་ཅན་སྒྲིབ་སྦྱང་ཕྱིར། །ཕྱག་འཚལ་
མཚན་བསྟོད་མཆོད་པ་འབུལ། །འོད་འབར་ལྷ་ཡི་གཞལ་ཡས་མཆོག །ཤར་ཕྱོགས་མི་འགྱུར་གཡུང་དྲུང་གི། །གྲུ་ཁུགས་ལྷོ་ཕྱོགས་སྔོན་པོ་ལ། །ཡིག་འབྲུ་སྲུམ་གྱི་ཀློང་
དཀྱིལ་ན། །འཁོར་བའི་སེམས་ཅན་དྲང་བའི་ཕྱིར། །སྤྲུལ་པ་ལས་སུ་སྲིད་པ་ཡི། །སངས་པོ་འབུམ་ཁྲིའི་སྤྲུལ་པ་ལས། །འགྲོ་བའི་དོན་དུ་སྲིད་པ་ཡི། །འཕྲིན་ལས་ཀྱི་སྲིད་
པ་ཤེས་བཞིན་ཐང་པོ་ནི། །སྐུ་མདོག་སྔོ་འབར་གཡུང་ཡི་སྙིང་པོ་འདྲ། །ཕྱག་མཚན་མི་ནུབ་གཡུ་ཡི་རྒྱལ་མཚན་བསྣམས། །རླབས་ཆེན་གཡུ་ཡི་བྱ་ཁྱུང་ཁྲི་ལ་
བཞུགས། །བདེར་གཤེགས་སྲིད་པ་སྤྲུལ་པ་ཅན། །བདག་དང་རྒྱུ་སྦྱོར་ཡོན་གྱི་བདག །མཐའ་ཡས་སེམས་ཅན་སྒྲིབ་སྦྱང་ཕྱིར། །ཕྱག་འཚལ་མཚན་བསྟོད་མཆོད་

པ་འབུལ། །འོད་འབར་ལྷའི་གཞལ་ཡས་མཆོག །ཤར་ཕྱོགས་མི་འགྱུར་གཡུང་དྲུང་གི། །དབུས་ཀྱི་སྙིང་པོ་སེར་པོ་ལ། །ཡིག་འབྲུ་ཨཱོྃ་གྱི་ཀློང་དཀྱིལ་ན། །འཁོར་
བའི་སེམས་ཅན་དྲང་བའི་ཕྱིར། །སྤྲུལ་པ་ལས་སུ་སྲིད་པ་ཡི། །སངས་པོ་འབུམ་ཁྲིའི་སྤྲུལ་པ་ལས། །འགྲོ་བའི་དོན་དུ་སྲིད་པ་ཡི། །ཐུགས་ཀྱི་སྲིད་པ་འཕྲུལ་ཏོག་ཀློང་དང་རྗེ། །
སྐུ་མདོག་སེར་འབར་གསེར་གྱི་སྙིང་པོ་འདྲ། །ཕྱག་མཚན་མི་ནུབ་གསེར་གྱི་རྒྱལ་མཚན་བསྣམས། །རླབས་ཆེན་གསེར་གྱི་བྱ་ཁྱུང་ཁྲི་ལ་བཞུགས། །བདེར་གཤེགས་སྲིད་
པ་སྤྲུལ་པ་ཅན། །བདག་དང་རྒྱུ་སྦྱོར་ཡོན་གྱི་བདག །མཐའ་ཡས་སེམས་ཅན་སྒྲིབ་སྦྱང་ཕྱིར། །ཕྱག་འཚལ་མཚན་བསྟོད་མཆོད་པ་འབུལ། །དེ་ལྟར་ཤར་ཕྱོགས་ཀྱི་སྲིད་
པ་ཉི་ཤུ་རྩ་ལྔ་ཡོ་འགྲེའོ། །སྟོང་གསུམ་འཇིག་རྟེན་ཤར་ཕྱོགས་ན། །དབྱིངས་ཆེན་འབྱམས་ཡས་ནག་པོའི་ཀློང༌། །རིན་ཆེན་འབར་བའི་གཅལ་བཀྲམ་ལ། །འོད་ཆེན་གཞའ་
ཚོན་བསྐོར་བའི་གླིང༌། །གདན་ཆེན་གཡུང་དྲུང་བཏིང་པའི་སྟེང༌། །མི་འགྱུར་གདན་མཆོག་གཡུང་དྲུང་གི། །གྲུ་ཁུགས་ཤར་ཕྱོགས་དཀར་པོ་ལ། །ཡིག་འབྲུ་ཡང་གི་ཀློང་དཀྱིལ་ན། །

འཁོར་བའི་སེམས་ཅན་དྲང་བའི་ཕྱིར། །འོད་ཟེར་ལས་སུ་བཀྱེ་བ་ཡི། །སྟོན་པ་གཤེན་རབ་འོད་ཟེར་ལས། །འགྲོ་བའི་དོན་དུ་བཀྱེ་བ་ཡི། །སྐུ་ཡི་གཤེན་རབ་ལྡེ་བོ་གསུང་ཆེན་ནི། །
སྐུ་མདོག་དཀར་འབར་དངུལ་གྱི་སྙིང་པོ་འདྲ། །ཕྱག་མཚན་རིན་ཆེན་དངུལ་གྱི་ཆག་ཤིང་བསྣམས། །དབང་བསྒྱུར་དངུལ་གྱི་འཁོར་ལོའི་ཁྲི་ལ་བཞུགས། །བདེར་གཤེགས་གཤེན་
རབ་འོད་ཟེར་ཅན། །བདག་དང་རྒྱུ་སྦྱོར་ཡོན་གྱི་བདག །མཐའ་ཡས་སེམས་ཅན་སྒྲིབ་སྦྱང་ཕྱིར། །ཕྱག་འཚལ་མཚན་བསྟོད་མཆོད་པ་འབུལ། །འོད་འབར་ལྷའི་གཞལ་
ཡས་མཆོག །ཤར་ཕྱོགས་མི་འགྱུར་གཡུང་དྲུང་གི། །གྲུ་ཁུགས་བྱང་ཕྱོགས་ལྗང་ཁུ་ལ། །ཡིག་འབྲུ་རམ་གྱི་ཀློང་དཀྱིལ་ན། །འཁོར་བའི་སེམས་ཅན་དྲང་བའི་ཕྱིར། །འོད་ཟེར་
ལས་སུ་བཀྱེ་བ་ཡི། །སྟོན་པ་གཤེན་རབ་འོད་ཟེར་ལས། །འགྲོ་བའི་དོན་དུ་བཀྱེ་བ་ཡི། །གསུང་གི་གཤེན་རབ་ལྡེ་གསང་འོད་འབར་ནི། །སྐུ་མདོག་ལྗང་འབར་ལྕགས་ཀྱི་སྙིང་པོ་
འདྲ། །ཕྱག་མཚན་རིན་ཆེན་ལྕགས་ཀྱི་ཆག་ཤིང་བསྣམས། །དབང་བསྒྱུར་ལྕགས་ཀྱི་འཁོར་ལོའི་ཁྲི་ལ་བཞུགས། །བདེར་གཤེགས་གཤེན་རབ་འོད་ཟེར་ཅན། །བདག་དང་རྒྱུ་

སྦྱོར་ཡོན་གྱི་བདག །མཐའ་ཡས་སེམས་ཅན་སྒྲིབ་སྦྱང་ཕྱིར། །ཕྱག་འཚལ་མཚན་བསྟོད་མཆོད་པ་འབུལ། །འོད་འབར་ལྷའི་གཞལ་ཡས་མཆོག །ཤར་
ཕྱོགས་མི་འགྱུར་གཡུང་དྲུང་གི། །གྲུ་ཁུགས་ནུབ་ཕྱོགས་དམར་པོ་ལ། །ཡིག་འབྲུ་ཁང་གི་ཀློང་དཀྱིལ་ན། །འཁོར་བའི་སེམས་ཅན་དྲང་བའི་ཕྱིར། །འོད་ཟེར་ལས་སུ་བཀྱེ་བ་
ཡི། །སྟོན་པ་གཤེན་རབ་འོད་ཟེར་ལས། །འགྲོ་བའི་དོན་དུ་བཀྱེ་བ་ཡི། །ཡོན་ཏན་གྱི་གཤེན་རབ་ལེགས་པ་ཀུན་འབྱུང་ནི། །སྐུ་མདོག་དམར་འབར་ཟངས་ཀྱི་སྙིང་པོ་འདྲ། །ཕྱག་
མཚན་རིན་ཆེན་ཟངས་ཀྱི་ཆག་ཤིང་བསྣམས། །དབང་བསྒྱུར་ཟངས་ཀྱི་འཁོར་ལོའི་ཁྲི་ལ་བཞུགས། །བདེར་གཤེགས་གཤེན་རབ་འོད་ཟེར་ཅན། །བདག་དང་རྒྱུ་སྦྱོར་ཡོན་གྱི་
བདག །མཐའ་ཡས་སེམས་ཅན་སྒྲིབ་སྦྱང་ཕྱིར། །ཕྱག་འཚལ་མཚན་བསྟོད་མཆོད་པ་འབུལ། །འོད་འབར་ལྷའི་གཞལ་ཡས་མཆོག །ཤར་ཕྱོགས་མི་འགྱུར་གཡུང་དྲུང་
གི། །གྲུ་ཁུགས་ལྷོ་ཕྱོགས་སྔོན་པོ་ལ། །ཡིག་འབྲུ་སྲུམ་གྱི་ཀློང་དཀྱིལ་ན། །འཁོར་བའི་སེམས་ཅན་དྲང་བའི་ཕྱིར། །འོད་ཟེར་ལས་སུ་བཀྱེ་བ་ཡི། །སྟོན་པ་གཤེན་རབ་

འོད་ཟེར་ལས། །འགྲོ་བའི་དོན་དུ་བཀྱེ་བ་ཡི། །འཕྲིན་ལས་ཀྱི་གཤེན་རབ་སྙོམས་པར་ལྷུན་གྲུབ་ནི། །སྐུ་མདོག་སྔོ་འབར་གཡུ་ཡི་སྙིང་པོ་འདྲ། །ཕྱག་མཚན་རིན་ཆེན་གཡུ་ཡི་
ཆག་ཤིང་བསྣམས། དབང་བསྒྱུར་གཡུ་ཡི་འཁོར་ལོའི་ཁྲི་ལ་བཞུགས། །བདེར་གཤེགས་གཤེན་རབ་འོད་ཟེར་ཅན། །བདག་དང་རྒྱུ་སྦྱོར་ཡོན་གྱི་བདག །མཐའ་ཡས་སེམས་ཅན་
སྒྲིབ་སྦྱང་ཕྱིར། །ཕྱག་འཚལ་མཚན་བསྟོད་མཆོད་པ་འབུལ། །འོད་འབར་ལྷ་ཡི་གཞལ་ཡས་མཆོག །ཤར་ཕྱོགས་མི་འགྱུར་གཡུང་དྲུང་གི། །དབུས་ཀྱི་སྙིང་པོ་སེར་པོ་
ལ། །ཡིག་འབྲུ་ཨཱོྃ་གྱི་ཀློང་དཀྱིལ་ན། །འཁོར་བའི་སེམས་ཅན་དྲང་བའི་ཕྱིར། །འོད་ཟེར་ལས་སུ་བཀྱེ་བ་ཡི། །སྟོན་པ་གཤེན་རབ་འོད་ཟེར་ལས། །འགྲོ་བའི་དོན་དུ་བཀྱེ་བ་
ཡི། །ཐུགས་ཀྱི་གཤེན་རབ་ཐང་མ་འོད་རྒྱལ་ནི། །སྐུ་མདོག་སེར་འབར་གསེར་གྱི་སྙིང་པོ་འདྲ། །ཕྱག་མཚན་རིན་ཆེན་གསེར་གྱི་ཆག་ཤིང་བསྣམས། །དབང་བསྒྱུར་གསེར་གྱི་
འཁོར་ལོའི་ཁྲི་ལ་བཞུགས། །བདེར་གཤེགས་གཤེན་རབ་འོད་ཟེར་ཅན། །བདག་དང་རྒྱུ་སྦྱོར་ཡོན་གྱི་བདག །མཐའ་ཡས་སེམས་ཅན་སྒྲིབ་སྦྱང་ཕྱིར། །ཕྱག་འཚལ་མཚན་

བསྟོད་མཆོད་པ་འབུལ། །དེ་ལྟར་ཤར་ཕྱོགས་ཀྱི་གཤེན་རབ་ཉི་ཤུ་རྩ་ལྔ་ཡོ་འགྲེའོ། །ཤར་ཕྱོགས་སྟོང་གསུམ་ཕར་འདས་ན། །འཇིག་རྟེན་ཁམས་ཀྱང་བསམ་ལས་
འདས། །བདེར་གཤེགས་སྐུ་ཡང་བསམ་ལས་འདས། །ཅི་སྙེད་ས་ཡི་རྡུལ་བའི་གྲངས་མང་བའི། །འགྲོ་བའི་དོན་མཛད་བདེར་གཤེགས་སྐུ་རྣམས་ལ། །ལུས་ངག་སྒོ་ནས་
ཡིད་ཀྱིས་ཐང་བཅད་ནས། །སེམས་ཅན་སྒྲིབ་པ་སྦྱང་ཕྱིར་ཕྱག་འཚལ་མཚན་བསྟོད་མཆོད་པ་འབུལ། །དེ་ལྟར་ཡར་བདེར་གཤེགས་ལ་མཆོད་པ་ཕུལ་ཏེ། །འདི་ན་
མར་སེམས་ཅན་ལ་སྦྱིན་པའི་དོན་རྣམ་པ་ལྔས་བཏང་སྟེ། ཕྱག་རྒྱ་ཐལ་མོ་ཐུགས་ཀར་གཏད་དོ། །ངན་སོང་དོང་སྤྲུགས་སྙིང་པོ་ལན་བཞི་བརྗོད། །ཡར་སྟེགས་རྫས་
ཀྱི་གཏོར་མ་བཏེག །ཚིག་བཤད་ཚིགས་སུ་བཅད་དེ་བརྗོད། །བདག་གི་ཏིང་འཛིན་སྟོབས་མཆོག་དང༌། །བདེར་གཤེགས་བརྒྱ་ཡི་བྱིན་རླབས་དང༌། །སྙིང་པོ་སྔགས་ཀྱི་
ནུས་མཐུ་དང༌། །ཡོན་བདག་བསམ་པ་དག་པ་ཡིས། །འདོད་པ་ལྔའི་ཡར་སྟགས་འདིས། །དམྱལ་བའི་གནས་སུ་ཕྱིན་པར་ཤོག །སྟོབས་མཆོག་དེ་རྣམས་འདུས་པ་

ཡིས། །ཚ་གྲང་སྡུག་བསྔལ་ཞི་བར་ཤོག །བླ་མེད་གོ་འཕང་ཐོབ་པར་ཤོག །ཡི་དྭགས་གནས་སུ་ཕྱིན་པར་ཤོག །སྟོབས་མཆོག་དེ་རྣམས་འདུས་པ་ཡིས། །བཀྲེས་
སྐོམ་སྡུག་བསྔལ་ཞི་བར་ཤོག །བླ་མེད་གོ་འཕང་ཐོབ་པར་ཤོག །བྱོལ་སོང་གནས་སུ་ཕྱིན་པར་ཤོག །སྟོབས་མཆོག་དེ་རྣམས་འདུས་པ་ཡིས། །གླེན་ལྐུགས་
སྡུག་བསྔལ་ཞི་བར་ཤོག །བླ་མེད་གོ་འཕང་ཐོབ་པར་ཤོག །མི་ཡི་གནས་སུ་ཕྱིན་པར་ཤོག །སྟོབས་མཆོག་དེ་རྣམས་འདུས་པ་ཡིས། །འཕོ་འགྱུར་སྡུག་བསྔལ་
ཞི་བར་ཤོག །བླ་མེད་གོ་འཕང་ཐོབ་པར་ཤོག །ལྷ་མིན་གནས་སུ་ཕྱིན་པར་ཤོག །སྟོབས་མཆོག་དེ་རྣམས་འདུས་པ་ཡིས། །ཕམ་ལྟུང་སྡུག་བསྔལ་ཞི་
བར་ཤོག །བླ་མེད་གོ་འཕང་ཐོབ་པར་ཤོག །ལྷ་ཡི་གནས་སུ་ཕྱིན་པར་ཤོག །སྟོབས་མཆོག་དེ་རྣམས་འདུས་པ་ཡིས། །ཕམ་ལྟུང་སྡུག་བསྔལ་ཞི་བར་ཤོག །བླ་
མེད་གོ་འཕང་ཐོབ་པར་ཤོག །མཆོད་སྦྱིན་རྒྱས་པའི་བྱིན་རླབས་ཀྱིས། །བར་མ་དོའི་སེམས་ཅན་རྣམས། །གནས་ངན་ལེན་པའི་སྒོ་ཆོད་ནས། །མི་ལུས་གཙང་མར་

སྐྱེ་བར་ཤོག །མི་ལུས་གཙང་མར་སྐྱེས་ནས་ཀྱང༌། །སྟོན་པའི་ཞལ་མཐོང་གསུང་ཐོས་ཤོག །དེ་ལས་སྒྲིབ་སྦྱང་ཚོགས་རྫོགས་ཏེ། །བླ་མེད་གོ་འཕང་
ཐོབ་པར་ཤོག །དེ་ནས་ཏིང་ངེ་འཛིན་གྱིས་ཕྱག་འཚལ་མཆོད་པ་དབུལ་བ་དང༌། སྦྱིན་པ་གཏང་བར་མཛད་དེ། བདེར་གཤེགས་སེམས་ཅན་གཉིས་མཆོད་པས་
མཉེས་ཤིང་སྦྱིན་པས་ཚིམ་གྱུར་ནས། གཉིས་མེད་གཅིག་ལ་མཉམ་པར་ཏིང་ངེ་འཛིན་གྱིས་བཟུང་ངོ༌། །མཆོད་སྦྱིན་རྒྱས་པ་དེའི་ཡོན་ཏན་གྱིས། །ཀོང་ཙེ་
ལ་སོགས་སེམས་ཅན་བསམ་དག་རྣམས། སྒྲིབ་སྦྱང་མངོན་ཤེས་གསལ་ཞིང་། རྫུ་འཕྲུལ་རྐང་པ་ཐོབ། མེ་ཏོག་ཆར་དང་གཞན་ཚོན་འོད་ཀྱང་བྱུང༌། །
དེ་ལ་སེམས་ཅན་ཀུན་ཀྱང་དད་པ་སྐྱེས། །སྐུ་གདུང་རྣམས་ཀྱི་མངའ་ཡང་ཐོབ། །སྐུ་གཟུགས་རྣམས་ཀྱང་བདེར་གཤེགས་ཞལ་དུ་ལྷག་ལྷག་སྟོན། །གསུང་རབ་རྣམས་
ཀྱང་ཞལ་དྲོ་རང་གསུང་རང་གིས་སྒྲོག །དཀྱིལ་འཁོར་བུམ་པ་དཔོན་གསས་ཀྱང༌། །ས་ལས་འཕགས་ནས་འོད་དུ་གསལ། །ཕྱོགས་བཅུའི་འཇིག་རྟེན་ཀུན་ཀ་ཡང༌། །སྒྲ་

སྙན་གྲགས་ཅིང་འོད་ཟེར་འཕྲོ། །དེ་ལྟར་ཤར་ནས་བཟུང་ནས། བྱང་དང༌། ནུབ་དང༌། ལྷོ་དང༌། སྟེང་དང༌། བྱང་ཤར་དང༌། བྱང་ནུབ་དང༌། ལྷོ་ནུབ་དང༌། ལྷོ་ཤར་དང༌། འོག་དང་ཡོ་ཤར་ཕྱོགས་ཇི་བཞིན་དུ་འགྲེ་
འོ། །བདེ་བར་གཤེགས་སྟོང་གི་མཚན་ནི། གོང་དུ་ལེའུ་དགུ་པའི་ནང་དུ་སྨོས་པའོ། །བདེ་བར་གཤེགས་པ་ལ་མཆོད་པ་དབུལ་བ་དང༌། སེམས་ཅན་རྣམས་ལ་སྦྱིན་པ་བཏང་བ་དང་། སླད་
མའི་སེམས་ཅན་རྣམས་ལ་དཔེར་བསྟན་པའི་འཕྲིན་ལས་ཀྱི་དོན་བསྟན་པའོ། །དེ་ནས་ཡང་དཔོན་གསས་མངའ་བདག་གིས། མཆོད་སྦྱིན་རྒྱས་པའི་རྟིང་ལ། སེམས་ཅན་སྡིག་ཅན་དྲང་
བའི་ཕྱིར། ལྷ་ཕྱག་འཚལ་ནས་སྡིག་པ་བཤགས་པར་མཛད་དེ། དེ་ལ་ཡང་དོན་རྣམ་པ་ལྔ་སྟེ། ཕྱག་རྒྱ་དང༌། སྙིང་པོ་དང༌། རྫས་དང༌། ཚིག་བཤད་དང༌། ཏིང་ངེ་འཛིན་དང་ལྔའོ། །
དེ་ལ་ཕྱག་རྒྱའི་སྡིག་པ་བཤགས་པ་ནི། གུས་པ་མོས་བཏུད་ཀྱི་ཕྱག་རྒྱ་བྱ་སྟེ། ཐལ་མོ་སྦྱར་ནས་དཔྲལ་བར་གཏད་དོ། །དེ་ནས་སྙིང་པོས་སྡིག་པ་བཤགས་ཏེ། ངན་
སོང་དོང་སྤྲུགས་ཀྱི་སྙིང་པོ་ལན་བཞི་བརྗོད་དོ། །དེ་ནས་རྫས་ཀྱི་སྡིག་པ་བཤགས་ཏེ། ལུས་ངག་ཡིད་གསུམ་གུས་པའི་ལྷ་ཕྱག་འཚལ། །དེ་ནས་ཚིག་བཤད་ཀྱིས་

ཚིགས་སུ་བཅད་དེ་སྡིག་པ་བཤགས་ཏེ། སྐྱེ་བ་དང་པོ་དཔག་ཏུ་མེད་པ་ནས། །ད་ལྟ་འཁོར་བའི་སྡུག་བསྔལ་ལུས་བླངས་འདིར། །མི་དགེ་སྡིག་པའི་ལས་རྣམས་
ཅི་བགྱིས་པ། །བདེར་གཤེགས་ལྷ་གཤེན་རྣམས་ལ་བཤགས་པར་འབུལ། །བདག་དང་བདག་འདྲའི་སེམས་ཅན་སྡིག་པོ་ཆེ། །ཞེ་སྡང་མེ་ལྟར་འབར་བའི་རྣམ་སྨིན་གྱིས། །དམྱལ་
བ་ཚ་གྲང་གནས་སུ་འཁྱམས་སུ་ཉེ། །བྱམས་པ་ཆེན་པོའི་ཐུགས་ལས་བྱུང་བའི་ལྷ། །འོད་དཀར་གནས་འཛིན་ཐུགས་རྗེ་དེར་མ་ཆུང༌། །དམྱལ་བ་ཚ་གྲང་གནས་སུ་འཁྱམས་ན་
དྲོངས། །གཅོད་སྦྱོང་དམྱལ་བ་ཐམས་ཅད་རྒྱུན་ཆད་ནས། །ཞེ་སྡང་བྱམས་པའི་ཀློང་དུ་ཞི་བར་ཤོག །སྐྱེ་བ་དང་པོ་དཔག་ཏུ་མེད་པ་ནས། །ད་ལྟ་འཁོར་བའི་སྡུག་བསྔལ་ལུས་
བླངས་འདིར། །མི་དགེ་སྡིག་པའི་ལས་རྣམས་ཅི་བགྱིས་པ། །བདེར་གཤེགས་ལྷ་གཤེན་རྣམས་ལ་བཤགས་པར་འབུལ། །བདག་དང་བདག་འདྲའི་སེམས་ཅན་སྡིག་པོ་ཆེ། །
འདོད་ཆགས་ཆུ་ལྟར་ཁོལ་བའི་རྣམ་སྨིན་གྱིས། །ཡི་དྭགས་བཀྲེས་སྐོམ་གནས་སུ་འཁྱམས་སུ་ཉེ། །སྦྱིན་པ་ཆེན་པོའི་ཐུགས་ལས་བྱུང་བའི་ལྷ། །གར་གསས་བཙན་

པོའི་ཐུགས་རྗེ་དེར་མ་ཆུང༌། །ཡི་དྭགས་བཀྲེས་སྐོམ་གནས་སུ་འཁྱམས་ན་དྲོངས། །བཀྲེས་སྐོམ་ཡི་དྭགས་ཐམས་ཅད་རྒྱུན་ཆད་ནས། །འདོད་ཆགས་སྦྱིན་པའི་ཀློང་དུ་ཞི་བར་ཤོག །
སྐྱེ་བ་དང་པོ་དཔག་ཏུ་མེད་པ་ནས། །ད་ལྟ་འཁོར་བའི་སྡུག་བསྔལ་ལུས་བླངས་འདིར། །མི་དགེ་སྡིག་པའི་ལས་རྣམས་ཅི་བགྱིས་པ། །བདེར་གཤེགས་ལྷ་གཤེན་རྣམས་ལ་བཤགས་
པར་འབུལ། །བདག་དང་བདག་འདྲའི་སེམས་ཅན་སྡིག་པོ་ཆེ། །གཏི་མུག་མུན་ལྟར་སྲོས་པའི་རྣམ་སྨིན་གྱིས། །བྱོལ་སོང་གླེན་ལྐུགས་གནས་སུ་འཁྱམས་སུ་ཉེ། །ཡེ་ཤེས་
ཆེན་པོའི་ཐུགས་ལས་བྱུང་བའི་ལྷ། །རྒོད་གསས་ཁམས་པ་ཐུགས་རྗེ་དེར་མ་ཆུང༌། །བྱོལ་སོང་གླེན་ལྐུགས་གནས་སུ་འཁྱམས་ན་དྲོངས། །གླེན་ལྐུགས་བྱོལ་སོང་ཐམས་ཅད་རྒྱུན་
ཆད་ནས། །གཏི་མུག་ཡེ་ཤེས་ཀློང་དུ་ཞི་བར་ཤོག །སྐྱེ་བ་དང་པོ་དཔག་ཏུ་མེད་པ་ནས། །ད་ལྟ་འཁོར་བའི་སྡུག་བསྔལ་ལུས་བླངས་འདིར། །མི་དགེ་སྡིག་པའི་ལས་རྣམས་ཅི་བགྱིས་
པ། །བདེར་གཤེགས་ལྷ་གཤེན་རྣམས་ལ་བཤགས་པར་འབུལ། །བདག་དང་བདག་འདྲའི་སེམས་ཅན་སྡིག་པོ་ཆེ། །འཕྲ་དོགས་པ་ལྟར་སྐྱེས་པའི་རྣམ་སྨིན་གྱིས། །མཐའ་

འཁོབ་མིའི་གནས་སུ་འཁྱམས་སུ་ཉེ། །ཡངས་པ་ཆེན་པོ་ཐུགས་ལས་བྱུང་བའི་ལྷ། །གསས་རྗེ་རྨོང་པོ་ཐུགས་རྗེ་དེར་མ་ཆུང༌། །མཐའ་འཁོབ་མིའི་གནས་
སུ་འཁྱམས་ན་དྲོངས། །མཐའ་འཁོབ་མི་རྣམས་ཐམས་ཅད་རྒྱུན་ཆད་ནས། །ཕྲ་དོགས་ཡངས་པའི་ཀློང་དུ་ཞི་བར་ཤོག །སྐྱེ་བ་དང་པོ་དཔག་ཏུ་མེད་པ་ནས། །ད་ལྟ་འཁོར་
བའི་སྡུག་བསྔལ་ལུས་བླངས་འདིར། །མི་དགེ་སྡིག་པའི་ལས་རྣམས་ཅི་བགྱིས་པ། །བདེར་གཤེགས་ལྷ་གཤེན་རྣམས་ལ་བཤགས་པར་འབུལ། །བདག་དང་བདག་འདྲའི་སེམས་
ཅན་སྡིག་པོ་ཆེ། །ང་རྒྱལ་རླུང་ལྟར་འཚུབས་པའི་རྣམ་སྨིན་གྱིས། །ལྷ་མིན་འཐབ་རྩོད་གནས་སུ་འཁྱམས་སུ་ཉེ། །ཞི་བ་ཆེན་པོའི་ཐུགས་ལས་བྱུང་བའི་ལྷ། །གནམ་
གསས་དབྱིངས་རུམ་ཐུགས་རྗེ་དེར་མ་ཆུང༌། །ལྷ་མིན་འཐབ་རྩོད་གནས་སུ་འཁྱམས་ན་དྲོངས། །གསོད་གཅོད་ལྷ་མིན་ཐམས་ཅད་རྒྱུན་ཆད་ནས། །ང་རྒྱལ་ཞི་བའི་ཀློང་དུ་ཞི་
བར་ཤོག །འཁོར་བའི་དུག་བསྔལ་དེ་ལྟར་རྒྱུན་ཆད་ནས། །མི་འཁོར་ཡེ་ཤེས་ལྔ་ཡི་རྩལ་ལྡན་ཏེ། །བོན་ཉིད་དབྱིངས་ནས་ཐུགས་ཉིད་མཉམ་པའི་ལྷ། །མཁའ་འགྱིང་དཀར་པོའི་དབྱིངས་སུ་ཐིམ་གྱུར་ཅིག །དེ་ནས་ཏིང་

འཛིན་གྱིས་སྡིག་པ་བཤགས་པར་མཛད་དེ། བདག་དང་མཐའ་པའི་སེམས་ཅན་རྣམས། སྤྲུལ་པའི་སྐུ་ལྟར་གཟུགས་ཀྱི་ཕུང་པོ་རྡུལ་ཕྲ་རབ་ཀྱི་ཆར་ཕྱེ་བ་ཙམ་དུ་གྱེས་ནས། 
ཕྱོགས་བཅུའི་བདེ་བར་གཤེགས་པ་རྣམས་ཀྱི་སྤྱན་ལམ་དུ། ལྷ་ཕྱག་འཚལ་ཞིང་སྡིག་པ་བཤགས་པར་ཏིང་ངེ་འཛིན་བཟུང་ངོ༌། །ལུས་ངག་ཡིད་གསུམ་དད་པ་ཡིས། །དཀྱིལ་འཁོར་
ལ་སོགས་ལྷ་རྣམས་ལ། །ལྷ་ཕྱག་འཚལ་ནས་སྡིག་པ་བཤགས་པའི་འཕྲིན་ལས་ཀྱི་དོན་བསྟན་པའོ། །དེ་ནས་ཡང་དཔོན་གསས་མངའ་བདག་གིས། མར་མེ་ཐོགས་ནས་
སྒོ་དབྱེ་བར་མཛད་དེ་ལ་ཡང་དོན་རྣམ་པ་ལྔ་སྟེ། ཕྱག་རྒྱ་དང༌། སྙིང་པོ་དང༌། རྫས་དང༌། ཚིག་བཤད་དང༌། ཏིང་ངེ་འཛིན་དང་ལྔའོ། །དེ་ལ་ཕྱག་རྒྱས་སྒོ་ཕྱེ་བ་ནི། སྒྲོན་མ་འོད་
ཟེར་གྱི་ཕྱག་རྒྱ་ཞེས་བྱ་སྟེ། གུང་མོ་གཉིས་མདུན་གྱི་རྩེ་མོར་སྤྲད་ནས་གནམ་དུ་བསྟན། ཕྱི་མ་རྣམས་ཐུར་དུ་བསྟན་ལ་ཕྲལ་ལེ་བསྟན་ནོ། །དེ་ནས་སྙིང་པོས་སྒོ་ཕྱེ་
སྟེ། ཨ་ལོ་སྤྲོ་ཨ་ལོ་སྤྲོ་ཨ་ལོ་སྤྲོ་སྤྲོས་འབར་ལོ་གསལ། ལན་བཞི་གར་ཐབས་ཀྱིས་བརྗོད་དོ། །དེ་ནས་རྫས་ཀྱིས་སྒོ་སྟེ། ཡོན་བདག་ཐམས་ཅད་ཐལ་མོ་སྦྱོར་

བར་དུ་མར་མེ་ཐོགས་ཏེ། མདངས་དང་འཛུམ་བསྟན་ནས། ཤར་ཕྱོགས་སུ་བསྒྲིགས་སོ། །དཔོན་གསས་ཀྱིས་ནུབ་ཕྱོགས་ནས་བཞེངས་ནས། བར་དུ་དར་དཀར་ས་གཞི་ལ་གདན་དུ་
བརྐྱང༌། ནམ་མཁའ་ལ་གུར་དུ་བརྐྱོང་། །དེ་ནས་ཚིག་བཤད་ཀྱི་སྒོ་ཕྱེ་བ་ཚིགས་སུ་བཅད་དེ་གསུངས་པ། འཁོར་བའི་སེམས་ཅན་མ་རིག་རྣམས། །འཁོར་བ་ཐོག་མ་མེད་
པ་ནས། །མིང་དང་གཟུགས་ལ་བརྟེན་པ་འདིར། །མ་རིག་མུན་པའི་ཀློང་ན་གནས། །བོན་ལ་ཤེས་རབ་ཚད་སླེབས་པའི། །དཔོན་གསས་རིག་པའི་བློ་ལྡན་ངས། །རིག་པའི་ཡེ་
ཤེས་རྩལ་བསྐྱེད་པས། །སེམས་ཉིད་བོན་ལ་འཇུག་པའི་ཕྱིར། །ཤར་གྱི་ཕྱོགས་ཀྱི་སྒོ་སྲུང་ལ། །དད་པའི་སྟོབས་ཀྱིས་མཆོད་པ་འབུལ། །མར་མེ་སྒྲོན་མས་སྒོ་དབྱེ་ལ། །
སེམས་ལ་རིག་པ་ཤར་བར་འགྱུར། །དེ་སྐད་ཅེས་དཔོན་གསས་ཀྱིས་གསུངས་ཏེ། ཡོན་བདག་དར་དཀར་གུར་ཕུབ་བཏིང་གི་བར་ནས་ཡར་དབྱུང་སྟེ། ཆུ་བུར་གྱི་མིག་བཙུམས་ 
ནས། སེམས་ཉིད་ཀྱི་སྤྱན་གྱིས་བལྟས་པས། རིག་པའི་ལྡེ་མིག་གིས་ཤར་ཕྱོགས་ཞེ་སྡང་གི་སྒོ་ཕྱེས་ནས། དབལ་གྱི་ཁྲོ་ཆེན་མི་བཟད་བརྗིད་པ་ཡང༌། །མཚན་དང་ལྡན་

པའི་གཏོ་བུ་འབུམ་སངས་ཉིད་དུ་གྱུར། འཁོར་བའི་བོན་རྒྱུ་བཞི་གཟུགས་ཀྱི་ཕུང་པོ་ལ་རྟེན་པ་ཐམས་ཅད་མུན་པ་ལ་མེ་སྒྲོན་མེ་བཏེགས་པ་ལྟར་གསལ་བར་གྱུར། ཀོང་རྩེ་
ལ་སོགས་པའི་ཡོན་བདག་དད་པ་ཅན་རྣམས་ཀྱང༌། ཞེ་སྡང་བྱམས་པར་ཞི་ནས་ཤར་ནས་རིག་པ་ཤར་བའོ། །དེ་ནས་བྱང་གི་ཕྱོགས་ཀྱི་སྒོ་བསྲུང་ལ། །དད་པའི་སྟོབས་ཀྱིས་མཆོད་
པ་འབུལ། །མར་མེ་སྒྲོན་མས་སྒོ་ཕྱེས་བས། །སེམས་ལ་རིག་པ་ཤར་བའོ། །ཆུ་བུར་གྱི་མིག་བཙུམས་ནས། སེམས་ཉིད་ཀྱི་སྤྱན་གྱིས་བལྟས་པས། རིག་པའི་ལྡེ་
མིག་གིས་བྱང་ཕྱོགས་འདོད་ཆགས་ཀྱི་སྒོ་ཕྱེས་དེ། དབལ་གྱི་ཁྲོ་ཆེན་མི་བཟད་བརྗིད་པ་ཡང༌། མཚན་དང་ལྡན་པའི་ཡིད་ཀྱི་ཁྱེའུ་ཆུང་ཉིད་དུ་གྱུར། འཁོར་བའི་བོན་རྒྱུ་
མིང་བཞིའི་ཕུང་པོ་ལ་རྟེན་པ་ཐམས་ཅད། སྐྱུར་རུ་ར་ལག་མཐིལ་ཏུ་བཞག་པ་ལྟར་གསལ་བར་གྱུར་རོ། །ཀོང་ཙེ་ལ་སོགས་པའི་ཡོན་བདག་དད་པ་ཅན་རྣམས་ཀྱང༌། 
འདོད་ཆགས་སྦྱིན་པར་ཞི་ནས་བྱང་ནས་སྒྲིབ་པ་བྱང་ངོ༌། །དེ་ནས་ནུབ་ཀྱི་ཕྱོགས་ཀྱི་སྒོ་སྲུང་ལ། །དད་པའི་སྟོབས་ཀྱིས་མཆོད་པ་འབུལ། །མར་མེ་སྒྲོན་མས་སྒོ་ཕྱེ་

བས། །སེམས་ལ་རིག་པ་ཤར་བར་གྱུར། །ཆུ་བུར་གྱི་མིག་བཙུམས་ནས། སེམས་ཉིད་ཀྱི་སྤྱན་གྱིས་བལྟས་པས། རིག་པའི་ལྡེ་མིག་གིས་ནུབ་
ཕྱོགས་གཏི་མུག་གི་སྒོ་ཕྱེད་དེ། དབལ་གྱི་ཁྲོ་བོ་མི་བཟད་བརྗིད་པ་ཡང༌། མཚན་དང་ལྡན་པའི་རྨ་ལོ་སྐྱིན་གྱི་རལ་ག་ཅན་ཉིད་དུ་གྱུར། མྱ་ངན་ལས་འདས་པའི་
བོན་ཟག་པ་མེད་པ་ལ་བརྟེན་པ་ཐམས་ཅད། བར་ལྷ་འོད་གསལ་གཡུང་དྲུང་སེམས་དཔའ་རྣམས་རིམ་པ་ཇི་ལྟར་གནས་པ་བཞིན། མེ་ལོང་གཡའ་དག་པ་ལྟར། 
སལེ་མ་རྨོངས་གསལ་བར་གྱུར། ཀོང་རྩེ་ལ་སོགས་པའི་ཡོན་བདག་དད་པ་ཅན་རྣམས་ཀྱང༌། གཏི་མུག་ཡེ་ཤེས་འོད་དུ་གསལ་ནས། མ་མཐོང་མཐོང་བའི་ལམ་སྒོ་
ཕྱེད་པའོ། །དེ་ནས་ལྷོ་ཡི་ཕྱོགས་ཀྱི་སྒོ་སྲུང་ལ། །དད་པའི་སྟོབས་ཀྱིས་མཆོད་པ་འབུལ། །མར་མེ་སྒྲོན་མས་སྒོ་ཕྱེ་བས། །སེམས་ལ་རིག་པ་ཤར་བར་འགྱུར། །ཆུ་བུར་
གྱི་མིག་བཙུམས་ནས། སེམས་ཉིད་ཀྱི་སྤྱན་གྱིས་བལྟས་པས། རིག་པའི་ལྡེ་མིག་གིས་ལྷོ་ཕྱོགས་ཕྲག་དོགས་གི་སྒོ་ཕྱེད་དེ། དབལ་གྱི་ཁྲོ་ཆེན་མི་བཟད་བརྗིད་

པ་ཡང༌། མཚན་དང་ལྡན་པའི་གཡུ་ལོ་གཡུ་ཡི་ལན་ཕྲན་ཉིད་དུ་གྱུར། འཇིག་རྟེན་ཁམས་ན་བདེར་གཤེགས་སྤྲུལ་སྐུ་རྣམས་སྤྲིན་མེད་མཁའ་ལ་ཉི་མར་ཤར་བ་བཞིན་
གསལ་བར་གྱུར་རོ། །ཀོང་རྩེ་ལ་སོགས་པའི་ཡོན་བདག་དད་པ་ཅན་རྣམས་ཀྱང༌། འཕྲ་དོག་ཡངས་པ་རུ་ཞི་ནས་ལྷོ་རུ་ཚོགས་གཉིས་རྫོགས་སོ། །དེ་ནས་དབུས་ཀྱི་བདེ་བར་གཤེགས་
པའི་ཞལ་མངོན་སུམ་དུ་ལྷང་ངེ་གསལ་བར་མཐོང་ངོ༌། །ཤིན་ཏུ་དང་སྤྲོ་ཡིད་དགའ་སེམས་ལ་ཉི་མ་ཤར། དེ་ལྟར་འཁོར་བ་དང་ཐར་པ་གཉིས་ཀ་དབུ་མར་བདེ་བར་གཤེགས།
དེ་ནས་ཏིང་ངེ་འཛིན་གྱིས་མར་མེ་བཏེགས་ནས་སྒོ་དབྱེ་བ་མཛད་དེ། བདག་དང་མཐའ་ཡས་པའི་སེམས་ཅན་གྱིས་ཀྱང༌། མ་རིག་པའི་སྒོ་རིག་པའི་ལྡེ་མིག་གིས་དེ་ལྟར་
ཕྱེད་ནས། ས་ལེ་མ་ཡོངས་སུ་གསལ་བར་ཏིང་ངེ་འཛིན་གྱིས་བཟུང་ངོ༌། །སེམས་ཉིད་དག་པའི་རྟུལ་ཤུགས་ཀྱིས། མར་མེ་ཐོགས་ནས་དཀྱིལ་འཁོར་གྱི་སྒོ་དབྱེ་བའི་ཕྲིན་ལས་
ཀྱི་དོན་བསྟན་པའོ། །དེ་ནས་ཡང་དཔོན་གསས་མངའ་བདག་གིས། མེ་ཏོག་ཐོགས་ནས་སྨོན་ལམ་བཏབ་པར་མཛད་དེ། དེ་ལ་ཡང་དོན་རྣམ་པ་ལྔ་སྟེ། ཕྱག་རྒྱ་

དང༌། སྙིང་པོ་དང༌། རྫས་དང༌། ཚིག་བཤད་དང༌། ཏིང་ངེ་འཛིན་དང་ལྔའོ། །དེ་ལ་ཕྱག་རྒྱས་སྨོན་ལམ་བཏབ་པ་ནི། སེམས་དག་བ་དང་ལྡན་པའི་ཕྱག་རྒྱ་ཞེས་བྱ་སྟེ། ལུས་
པ་ཙོག་ཙོག་ཡོན་བདག་རྣམས་འདུག་ནས། ཐལ་མོ་སྦྱར་ནས་དཔྲལ་བར་གཏད་དོ། །དེ་ནས་སྙིང་པོ་སྨོན་ལམ་བཏབ་སྟེ། ཨཱོྃ་མཁའ་དབྱིངས་དག་པར་ཨ་འབར་གསལ། །
ཨཱོྃ་མཁའ་དབྱིངས་ཁྱབ་པར་ཨ་ལོ་གདལ། ཨཱོྃ་མཁའ་དབྱིངས་རྒོད་འབར་ཨ་ཧེ་ཧོ་མུ་ལ་རྒྱས། ལན་བཞི་བརྗོད་དོ། །དེ་ནས་རྫས་ཀྱིས་སྨོན་ལམ་བཏབ་སྟེ། མེ་
ཏོག་སྣ་ཚོགས་ཚིགས་སུ་བཅད་ཅིང་གཏོར་རོ། །དེ་ནས་ཚིག་བཤད་ཀྱིས་ཚིགས་སུ་བཅད་དེ་སྨོན་ལམ་བཏབ་པ། འཇིག་རྟེན་གཟུགས་ནི་སྒྱུ་མ་སྟེ། །སྒྱུ་མའི་ལུས་
ལ་མི་འཁོར་བར། །བོན་ཉིད་སེམས་ཉིད་གདལ་པ་རུ། །མི་འགྱུར་སྐུ་དང་ལྡན་གྱུར་ཅིག །འཇིག་རྟེན་ངག་ནི་སྒྱུ་མ་སྟེ། །སྒྱུ་མའི་ངག་ལ་མི་འཁོར་བར། །བོན་ཉིད་
སེམས་ཉིད་གདལ་པ་རུ། །མི་འགག་གསུང་དང་ལྡན་གྱུར་ཅིག །འཇིག་རྟེན་ཡིད་ནི་སྒྱུ་མ་སྟེ། །སྒྱུ་མའི་རྗེས་སུ་མི་འཁོར་བར། །བོན་ཉིད་སེམས་ཉིད་གདལ་པ་རུ། །

གཡུང་དྲུང་ཐུགས་དང་ལྡན་གྱུར་ཅིག །འཇིག་རྟེན་ཡོན་ཏན་སྐྱོན་ཡིན་ཏེ། །སྐྱོན་ལ་ཡོན་ཏན་མི་ཟེར་བར། །བོན་ཉིད་སེམས་ཉིད་བརྡལ་པ་རུ། །ལེགས་པའི་ཡོན་ཏན་
འབྱུང་གྱུར་ཅིག །འཇིག་རྟེན་འཕྲིན་ལས་ལོག་པ་སྟེ། །ལོག་པའི་ཕྱོགས་སུ་མི་བརྩོན་པར། །བོན་ཉིད་སེམས་ཉིད་བརྡལ་པ་རུ། །དམ་པའི་འཕྲིན་ལས་སྤྱོད་གྱུར་ཅིག །
དེ་རྣམས་ཚང་པར་འཛོམས་ནས་ཀྱང༌། །ལས་ཀྱིས་ཁམས་གསུམ་འཁོར་བ་ཡི། །མ་རིག་སེམས་ཅན་ཉོན་མོངས་ཀུན། །བདག་གིས་བདེ་བར་དྲོངས་པར་ཤོག །དེ་ནས་ཏིང་
ངེ་འཛིན་གྱིས་མེ་ཏོག་ཕུལ་ནས་སྨོན་ལམ་བཏབ་སྟེ། བདག་དང་མཐའ་ཡས་སེམས་ཅན་རྣམས། དུས་གཅིག་ལ་བདེ་བར་གཤེགས་པ་རྣམས་སྤྱན་ལམ་དུ། 
མེ་ཏོག་འཐོར་ཞིང་སྨོན་ལམ་བཏབ་པར་ཏིང་ངེ་འཛིན་གྱིས་བཟུང་ངོ༌། །ཤེས་རབ་བྱང་བའི་སེམས་ཉིད་ཀྱིས། མེ་ཏོག་གཏོར་ནས་སྨོན་ལམ་བཏབ་པའི་ཕྲིན་ལས་ཀྱི་དོན་
བསྟན་པའོ། །དེ་ནས་ཡང་དཔོན་གསས་མངའ་བདག་གིས་བུམ་ཁྲུས་བྱས་ནས། དབང་བསྐུར་མཛད་དེ། དེ་ལ་ཡང་དོན་རྣམ་པ་ལྔ་སྟེ། ཕྱག་རྒྱ་དང༌། སྙིང་པོ་དང༌། རྫས་

དང༌། ཚིག་བཤད་དང༌། ཏིང་ངེ་འཛིན་དང་ལྔའོ། །དེ་ལ་ཕྱག་རྒྱས་དབང་བསྐུར་བ་ནི། མཉམ་ཉིད་འོད་འགྱེད་ཕྱག་རྒྱ་ཞེས་བྱ་སྟེ། གཡོན་པའི་ཐལ་མོ་ཐུགས་
ཀར་གཏད། གཡས་པའི་ཐལ་མོ་གནམ་ལ་བཏེག་ཅིང་ས་ལ་ཕབ་པའོ། །དེ་ནས་སྙིང་པོས་དབང་བསྐུར་ཏེ། བསྭོ་ལིང་མུ་ཟེར་བསྭོ་སྤྲོ་མུ་རྒྱས་བསྭོ་འབར་མུ་རྒྱས་ཧ་ཧེ་
འོ་ཡོངས་སུ་ཡངས། ལན་བཞི་བརྗོད་དོ། །དེ་ནས་རྫས་ཀྱིས་དབང་བསྐུར་ཏེ། དབུས་ཀྱི་བུམ་པ་ཕྱག་ཏུ་བཞེས་ནས། རྩི་སྨན་གྱི་ཆུ་རྒྱུན་གྱིས་ཡོན་བདག་རྣམས་བཀྲུས་སོ། །
དེ་ནས་ཚིག་བཤད་ཀྱིས་དབང་བསྐུར་བ་ཚིགས་སུ་བཅད་དེ་གསུངས་པ། དབྱིངས་ལས་ཡེ་ཤེས་བསྐྱེད་པའི་བདུད་རྩིའི་ཆུ་རྒྱུན་འདིས། །འགྲོ་བའི་སེམས་ཅན་བག་ཆགས་
བཀྲུས་བར་བགྱི། ཇི་སྙེད་བསགས་པའི་སྡིག་སྐྱོན་རྣམ་པ་ཀུན། །ཤེལ་སྒོང་ཕྱིས་པ་བཞིན་དུ་དག་གྱུར་ཅིག །ལུང་རྒྱུད་འདྲེན་པའི་དཔོན་གསས་ངས། །བཀའ་རྒྱུད་ནོད་པའི་
སློབ་བུ་ལ། །ཉིད་ཀྱིས་སྨོན་ལམ་བཏབ་པ་ཡི། །དབང་ཆེན་གྲུབ་རྟགས་ང་ཡིས་བསྐུར། །གུས་པའི་ཚུལ་གྱིས་ལུས་པོ་བཏུད། །དད་ལྡན་སེམས་ཀྱིས་སྐྱབས་སུ་གསོལ། །

ལུས་སྐུ་རུ་དབང་ཐོབ་ནས་སུ། མི་འགྱུར་བའི་དབང་ཆེན་ཐོབ་པར་གྱུར་ཅིག །ལུང་རྒྱུད་འདྲེན་པའི་དཔོན་གསས་ངས། །བཀའ་རྒྱུད་ནོད་པའི་སློབ་བུ་ལ། །ཉིད་ཀྱིས་སྨོན་ལམ་བཏབ་པ་
ཡི། །དབང་ཆེན་གྲུབ་རྟགས་ངས་བསྐུར་གྱིས། །གུས་པའི་ཚུལ་གྱིས་ལུས་པོ་བཏུད། །དད་ལྡན་གུས་པས་སྐྱབས་སུ་གསོལ། །ངག་གསུང་དུ་དབང་ཐོབ་ནས། མི་འགག་
པའི་དབང་ཆེན་ཐོབ་པར་གྱུར་ཅིག །ལུང་རྒྱུད་འདྲེན་པའི་དཔོན་གསས་ངས། །བཀའ་རྒྱུད་ནོད་པའི་སློབ་བུ་ལ། །ཉིད་ཀྱིས་སྨོན་ལམ་བཏབ་པ་ཡི། །དབང་ཆེན་གྲུབ་རྟགས་ངས་
ངས་བསྐུར་གྱིས། །གུས་པའི་ཚུལ་གྱིས་ལུས་པོ་བཏུད། །དད་ལྡན་གུས་པའི་སྐྱབས་སུ་གསོལ། །ཡིད་ཐུགས་སུ་དབང་ཐོབ་ནས། མི་འཁྲུལ་པའི་དབང་ཆེན་ཐོབ་གྱུར་
ཅིག །ལུང་རྒྱུད་འདྲེན་པའི་དཔོན་གསས་ངས། །བཀའ་རྒྱུད་ནོད་པའི་སློབ་བུ་ལ། །ཉིད་ཀྱིས་སྨོན་ལམ་བཏབ་པ་ཡི། །དབང་ཆེན་གྲུབ་རྟགས་ངས་བསྐུར་གྱིས། །གུས་པའི་
ཚུལ་གྱིས་ལུས་པོ་བཏུད། །དད་ལྡན་གུས་པས་སྐྱབས་སུ་གསོལ། །ཡོན་ཏན་ལེགས་པར་དབང་ཐོབ་ནས། འགྲོ་བའི་དོན་རྒྱ་ལགས་ཕྱད་པའི་དབང་ཆེན་ཐོབ་གྱུར་ཅིག །

ལུང་རྒྱུད་འདྲེན་པའི་དཔོན་གསས་ངས། །བཀའ་རྒྱུད་ནོད་པའི་སློབ་བུ་ལ། །ཉིད་ཀྱིས་སྨོན་ལམ་བཏབ་པ་ཡི། །དབང་ཆེན་གྲུབ་རྟགས་ངས་བསྐུར་གྱིས། །གུས་
པའི་ཚུལ་གྱིས་ལུས་པོ་བཏུད། །དད་ལྡན་གུས་པས་སྐྱབས་སུ་གསོལ། །འཕྲིན་ལས་དམ་པ་སྤྱོད་པའི་དབང་ཐོབ་ནས་། གཡུང་དྲུང་གི་བོན་ལ་རྒྱུན་དུ་སྤྱོད་པའི་དབང་ཆེན་ཐོབ་
གྱུར་ཅིག །རྒྱུ་དུག་ལྔའི་འདམ་རྫབ་ལ། །གཉེན་པོ་ཡེ་ཤེས་ཀྱིས་རྩིས་བསྐམ་པས། །དབང་ཆེན་མངོན་དུ་ཐོབ་ནས་སུ། །འཇིགས་པའི་དགྲ་ལྔ་དང་བྲལ་བའི་རྩེ་མོ་མངོན་དུ་ཐོབ་
པར་གྱུར་ཅིག །ཡོན་ཏན་ཆེན་པོ་དེ་ལྟ་བུའི་དབང་གིས་སྲིད་པའི་རྩེ་མོ་མན་ཆོད་དུ། སྐྱེ་རྒས་ན་འཆི་བཞི་ལས་གཏན་དུ་ཐར་བར་གྱུར་ཅིག །དེ་ནས་ཏིང་ངེ་འཛིན་གྱིས་
བུམ་ཁྲུས་བྱས་ནས་དབང་བསྐུར་ཏེ། དབང་བསྐུར་བ་མཐའ་དག་ལྷའི་སྐུ་ཕྱག་རྒྱ་ཆེན་པོར་གྲུབ་པར་ཏིང་ངེ་འཛིན་བཟུང་ངོ༌། །མན་ངག་གདེངས་ཅན་གྱི་སེམས་ཉིད་ཀྱིས་བུམ་ཁྲུས་
བྱས་ནས་སུ། དབང་བསྐུར་བའི་འཕྲིན་ལས་ཀྱི་དོན་བསྟན་པའོ། །དེ་ནས་ཡང་དཔོན་གསས་མངའ་བདག་གིས། དབང་རྫས་གཏད་ནས་དངོས་གྲུབ་སྦྱིན་ཏེ། དེ་ལ་ཡང་དོན་

རྣམ་པ་ལྔའོ། །ཕྱག་རྒྱ་དང༌། སྙིང་པོ་དང༌། རྫས་དང༌། ཚིག་བཤད་དང༌། ཏིང་ངེ་འཛིན་དང་ལྔའོ། །དེ་ལས་ཕྱག་རྒྱས་དངོས་གྲུབ་སྦྱིན་པ་ནི། བདུད་རྩི་རྒྱུན་སྤྲོའི་ཕྱག་རྒྱ་ཞེས་བྱ་སྟེ། 
གཡོན་པའི་འཁྱོར་བ་གྱེན་ལ་བཟེད། དེ་ལ་གཡས་པས་བཅུས་ཀྱིན་གཏོར་བའོ། །དེ་ནས་སྙིང་པོས་དངོས་གྲུབ་སྦྱིན་པར་མཛད་དེ། རྩི་མུ་ཧ་ལིང་པ་ཡོངས་ལ་འོད་དཔག་
མེད་སྤྲོ་རམ་འབར་འོད་ནམ་ཐིང་ནམ་གསལ་འདེབས་སྤར། ལན་བཞི་བརྗོད་དོ། །དེ་ནས་རྫས་ཀྱིས་དངོས་གྲུབ་སྦྱིན་པར་མཛད་དེ། རྒྱན་བཀོད་པ་དག་རྣམས་སོ། །དེ་ནས་
ཚིག་བཤད་ཀྱི་དངོས་གྲུབ་སྦྱིན་པ་ཚིགས་སུ་བཅད་དེ་གསུངས་པ། ཕྱག་རྒྱའི་དབང་རྫས་ཀྱི་དངོས་གྲུབ་འདིས། ལུས་རྒྱུད་འདྲེན་པའི་དཔོན་གསས་བདག་གིས། བཀའ་རྒྱུད་ནོད་
པའི་སློབ་བུ་ཁྱོད་ལ། ཡིད་ལ་ཤེས་པར་གཏད་པའི་ཚོགས་ཀྱིས། འཁོར་བའི་བོན་ཐམས་ཅད་སྤངས་པར་བྱ་ཕྱིར་དང་དུ་མི་ལེན་པར་ཡོངས་སུ་བཏབ་པོ། །ཡོན་ཏན་ཆེན་པོ་དེ་
ལྟ་བུའི་དབང་གིས་འཁོར་བའི་ཆུ་རྒྱུན་ལས་གཏན་དུ་ཐར་བར་གྱུར་ཅིག །སྙིང་པོའི་སྔགས་ཀྱི་དབང་རྫས་ཀྱི་དངོས་གྲུབ་འདི། ལུང་རྒྱུད་འདྲེན་པའི་དཔོན་གསས་བདག་གིས། བཀའ་

རྒྱུད་ནོད་པའི་སློབ་བུ་ཁྱོད་ལ། ཡིད་ལ་ཤེས་པར་གཏད་པའི་ཚོགས་ཀྱིས། ཕྱིན་ཅི་ལོག་བྱུང་ཚོར་གྱི་ཤེས་རབ་སྤངས་པར་ཤེས་རབ་དག་པར་ཤེས་པའི་དོན་ངེས་པར་
གོ་བས་ཡོན་ཏན་ཆེན་པོ་དེ་ལྟ་བུའི་དབང་གིས། འཁོར་བའི་ཆུ་རྒྱུན་ལས་གཏན་ཏུ་ཐར་པར་གྱུར་ཅིག །ཡི་གེའི་དབང་རྫས་ཀྱི་དངོས་གྲུབ་འདི། ལུང་རྒྱུད་འདྲེན་པའི་དཔོན་གསས་
བདག་གིས། བཀའ་རྒྱུད་ནོད་པའི་སློབ་བུ་ཁྱོད་ལ། ཡིད་ལ་ཤེས་པར་གཏད་པའི་ཚོགས་ཀྱིས། མྱ་ངན་ལས་འདས་པའི་བོན་མ་རིག་པའི་བློས་རྙེད་དེ། ཁྱད་པར་ཆེན་པོའི་མན་
ངག་དང་ལྡན་པས། ཡོན་ཏན་ཆེན་པོ་དེ་ལྟ་བུའི་དབང་གིས། སྐུ་མཚན་གྱི་མེ་ཏོག་ལ། དཔེ་བྱེད་ཀྱི་འབྲུ་ཆགས་པར་གྱུར་ཅིག །ཚིག་བཤད་བཀར་བསྒྲགས་ཀྱི་དངོས་གྲུབ་
འདི། ལུང་རྒྱུད་འདྲེན་པའི་དཔོན་གསས་བདག་གིས། བཀའ་རྒྱུད་ནོད་པའི་སློབ་བུ་ཁྱོད་ལ། ཡིད་ལ་ཤེས་པར་གཏད་པའི་ཚོགས་ཀྱིས། ངེས་པའི་དོན་ཤེས་པར་མཚོན་པས། 
ཡོན་ཏན་ཆེན་པོ་དེ་ལྟ་བུའི་དབང་གིས། ཚིག་གི་ལོ་རྒྱུས་གྲངས་བསམ་འདས་ཀྱང༌། དོན་གྱི་ཐིག་ལེ་གཅིག་ལ་ངེས་པར་འཇོག་པའི། མི་ཡེངས་ཏིང་འཛིན་དོན་གྱི་གཟེར་བུ་ཡིས།

མི་འགྱུར་གཡུང་དྲུང་གི་ངང་དང་ལྡན་པ་ཁོ་ནར་གྱུར་ཅིག །ནམ་མཁའི་བ་དན་གྱི་དབང་རྫས་ནི། ལུང་རྒྱུད་འདྲེན་པའི་དཔོན་གསས་བདག་གིས། བཀའ་རྒྱུད་ནོད་པའི་སློབ་བུ་ཁྱོད་
ལ། དངོས་གྲུབ་ཀྱི་དབང་རྟགས་སུ་བྱིན་པ་ཡིས། སྔོན་ཡེ་གཤེན་གཡུང་དྲུང་སེམས་དཔའ་ནམ་མཁའི་བ་དན་ཅན་གྱིས། གནམ་རིམ་པ་གཅིག་གི་སྟེང་དུ་མི་དམིགས་པའི་དད་
པ་ཡིས་བསོད་ནམས་ཀྱི་ཚོགས་བསགས་པ་བཞིན་དུ་བཞིན་དུ་གྱུར་ཅིག །ཁྱུང་གི་རུ་མཚོན་ཅན་གྱི་དབང་རྫས་འདི། ལུང་རྒྱུད་འདྲེན་པའི་དཔོན་གསས་བདག་གིས། བཀའ་
རྒྱུད་ནོད་པའི་སློབ་བུ་ཁྱོད་ལ། དངོས་གྲུབ་ཀྱི་དབང་རྟགས་སུ་བྱིན་པ་ཡིས། སྔོན་ཡེ་གཤེན་གཡུང་དྲུང་སེམས་དཔའ་ཁྱུང་གི་རུ་མཚན་ཅན་གྱིས། གནམ་རིམ་པ་གཉིས་ཀྱི་སྟེང་
དུ། མི་དམིགས་པའི་ཤེས་རབ་ཀྱིས་བག་ཆགས་ཀྱི་སྒྲིབ་པ་སྦྱངས་པ་བཞིན་དུ་གྱུར་ཅིག །རྒོད་ཀྱི་འཕར་འདབ་ཅན་གྱི་དབང་རྫས་འདིས། ལུང་རྒྱུད་འདྲེན་པའི་དཔོན་གསས་
བདག་གིས། བཀའ་རྒྱུད་ནོད་པའི་སློབ་བུ་ཁྱོད་ལ། དངོས་གྲུབ་ཀྱི་དབང་རྟགས་སུ་བྱིན་པ་ཡིས། སྔོན་ཡེ་གཤེན་གཡུང་དྲུང་སེམས་དཔའ་རྒོད་ཀྱི་འཕར་འདབ་ཅན་གྱིས།

གནམ་རིམ་པ་གསུམ་གྱི་སྟེང་དུ། མི་ཆགས་པའི་རྟུལ་ཤུགས་ཀྱིས། འཁོར་དང་ཟང་ཟིང་སྤངས་པ་བཞིན་དུ་གྱུར་ཅིག །རྨ་བྱའི་ལྡེམ་རྒྱངས་ཀྱི་དབང་རྫས་འདི། ལུང་རྒྱུད་འདྲེན་
པའི་དཔོན་གསས་བདག་གིས། བཀའ་རྒྱུད་ནོད་པའི་སློབ་བུ་ཁྱོད་ལ། དངོས་གྲུབ་ཀྱི་དབང་རྟགས་སུ་བྱིན་པ་ཡིས། སྔོན་ཡེ་གཤེན་གཡུང་དྲུང་སེམས་དཔའ་རྨ་བྱའི་ལྡེམ་
རྒྱངས་ཅན་གྱིས། གནམ་རིམ་པ་བཞི་ཡི་སྟེང་དུ། མི་མཉམ་པའི་སྟོབས་མཆོག་གིས་ཐུན་མོང་མ་ཡིན་པའི་བློ་དང་ལྡན་པ་བཞིན་དུ་གྱུར་ཅིག །ཟོ་བོ་སྦར་ཤད་ཀྱི་
དབང་རྫས་འདི། ལུང་རྒྱུད་འདྲེན་པའི་དཔོན་གསས་བདག་གིས། བཀའ་རྒྱུད་ནོད་པའི་སློབ་བུ་ཁྱོད་ལ། དངོས་གྲུབ་ཀྱི་དབང་རྟགས་སུ་བྱིན་པ་ཡིས། སྔོན་ཡེ་གཤེན་གཡུང་
དྲུང་སེམས་དཔའ་ཟོ་བོ་སྦར་ཤད་ཅན་གྱིས། གནམ་རིམ་པ་ལྔ་ཡི་སྟེང་དུ། མི་རྟོག་པའི་ཡེ་ཤེས་ཀྱིས་མཉམ་པའི་ངང་ཐོབ་པ་བཞིན་དུ་གྱུར་ཅིག །དབལ་སོ་མདུང་རྩེའི་
དབང་རྫས་འདི། ལུང་རྒྱུད་འདྲེན་པའི་དཔོན་གསས་བདག་གིས། བཀའ་རྒྱུད་ནོད་པའི་སློབ་བུ་ཁྱོད་ལ། དངོས་གྲུབ་ཀྱི་དབང་རྟགས་སུ་བྱིན་པ་ཡིས། སྔོན་ཡེ་གཤེན་

གཡུང་དྲུང་སེམས་དཔའ་དབལ་སོ་མདུང་རྩེ་ཅན་གྱིས། གནམ་རིམ་པ་དྲུག་གི་སྟེང་དུ། མི་ནུབ་པའི་རྒྱལ་མཚན་གྱིས་ཆེ་བའི་རྫུ་འཕྲུལ་ལ་མངའ་བསྙེམས་པ་བཞིན་དུ་གྱུར་ཅིག །
གསས་མདའ་དུང་ཡུག་ཅན་གྱི་དབང་རྫས་འདི། ལུང་རྒྱུད་འདྲེན་པའི་དཔོན་གསས་བདག་གིས། བཀའ་རྒྱུད་ནོད་པའི་སློབ་བུ་ཁྱོད་ལ། དངོས་གྲུབ་ཀྱི་དབང་རྟགས་སུ་བྱིན་པ་ཡི། 
སྔོན་ཡེ་གཤེན་གཡུང་དྲུང་སེམས་དཔའ་གསས་མདའ་དུང་ཡུག་ཅན་གྱིས། གནམ་རིམ་པ་བདུན་གྱི་སྟེང་དུ། མི་ཤིགས་པའི་གསས་མཁར་གྱི་བདུད་ཀྱི་ཆུ་བཞི་བསྐམས་པ་རྒྱུན་བཅད་པ་
བཞིན་དུ་གྱུར་ཅིག །རྔ་སྟོང་རི་ཆེམ་པའི་དབང་རྫས་འདི། ལུང་རྒྱུད་འདྲེན་པའི་དཔོན་གསས་བདག་གིས། བཀའ་རྒྱུད་ནོད་པའི་སློབ་བུ་ཁྱོད་ལ། དངོས་གྲུབ་ཀྱི་དབང་རྟགས་སུ་བྱིན་པ་ཡི། 
སྔོན་ཡེ་གཤེན་གཡུང་དྲུང་སེམས་དཔའ་རྔ་སྟོང་རི་ཆེམ་པ་ཅན་གྱིས། གནམ་རིམ་པ་བརྒྱད་ཀྱི་སྟེང་དུ། མི་བརྗེད་པའི་གཟུངས་ཐོབ་པས། བོན་སྤྱི་དང་རང་གི་མཚན་ཉིད་ཤེས་པ་
བཞིན་དུ་གྱུར་ཅིག །གཤང་ཁྲི་ལོ་གནམ་གྲགས་ཀྱི་དབང་རྫས་འདི། ལུང་རྒྱུད་འདྲེན་པའི་དཔོན་གསས་བདག་གིས། བཀའ་རྒྱུད་ནོད་པའི་སློབ་བུ་ཁྱོད་ལ། དངོས་གྲུབ་ཀྱི་དབང་

རྟགས་སུ་བྱིན་པ་ཡི། སྔོན་ཡེ་གཤེན་གཡུང་དྲུང་སེམས་དཔའ་གཤང་ཁྲི་ལོ་གནམ་གྲགས་ཅན་གྱིས། གནམ་རིམ་པ་དགུ་ཡི་སྟེང་དུ། མི་འཁྲུལ་
བའི་བླར་ཕྱིན་པས། མི་ལྡོག་པའི་ས་ལ་འཛེགས་པ་བཞིན་དུ་གྱུར་ཅིག །དུང་འཕར་པོ་འཕར་ཆུང་གི་དབང་རྫས་འདི། ལུང་རྒྱུད་འདྲེན་པའི་དཔོན་གསས་བདག་གིས། བཀའ་རྒྱུད་
ནོད་པའི་སློབ་བུ་ཁྱོད་ལ། དངོས་གྲུབ་ཀྱི་དན་རྟགས་སུ་བྱིན་པ་ཡི། སྔོན་ཡེ་གཤེན་གཡུང་དྲུང་སེམས་དཔའ་དུང་འཕར་པོ་འཕར་ཆུང་ཅན་གྱིས། གནམ་རིམ་པ་བཅུ་ཡི་སྟེང་དུ། མི་ཡེངས་པའི་མན་ངག་དང་ལྡན་པས། ཐུགས་
ཉིད་ཀློང་ན་བདེ་བ་ཇི་བཞིན་དུ་གྱུར་ཅིག །བུམ་པ་ལྷ་ཡི་གཞལ་ཡས་ཁང༌། བདག་དང་དབྱིངས་དང་དབྱེར་མེད་པའི་དབང་རྫས་འདི། ལུང་རྒྱུད་འདྲེན་པའི་དཔོན་གསས་བདག་གིས། 
བཀའ་རྒྱུད་ནོད་པའི་སློབ་བུ་ཁྱོད་ལ། སྤྱི་བོའི་གཙུག་རུམ་དུ་དངོས་གྲུབ་ཀྱི་དབང་རྟགས་སུ་བཞགས་པས། སྔོན་ཡེ་གཤེན་གཡུང་དྲུང་སེམས་དཔའ་ཆེ་རྒྱལ་རྒོད་ཞུ་ཅན་གྱིས་ 
གནམ་རིམ་པ་བཅུ་གཅིག་གི་སྟེང་དུ། མི་འགྱུར་པའི་གཡུང་དྲུང་ལ་གནས་པས། རང་བཞིན་ལྷུན་གྱིས་གྲུབ་པ་ཇི་བཞིན་དུ་གྱུར་ཅིག །བུམ་པ་ལྷ་ཡི་གཞལ་ཡས་ཁང་།

བདག་དང་མཁའ་དང་དབྱེར་མེད་པའི་དབང་རྫས་འདི། ལུང་རྒྱུད་འདྲེན་པའི་དཔོན་གསས་བདག་གིས། བཀའ་རྒྱུད་ནོད་པའི་སློབ་བུ་ཁྱོད་ལ། ལྟག་པའི་རྒྱས་རུམ་དུ། དངོས་གྲུབ་ཀྱི་དབང་
རྟགས་སུ་བཞགས་པས། སྔོན་ཡེ་གཤེན་གཡུང་དྲུང་སེམས་དཔའ་ཡང་རྒྱལ་གྱི་འབྲུག་སླགས་ཅན་གྱིས། གནམ་རིམ་པ་བཅུ་གཉིས་ཀྱི་སྟེང་དུ། མི་འབྱེད་པའི་མཉམ་པ་
དང་ལྡན་པས། ནམ་མཁའི་ངོགས་ལྟར་ཁྱབ་པ་ཇི་བཞིན་དུ་གྱུར་ཅིག །བུམ་པ་ལྷ་ཡི་གཞལ་ཡས་ཁང༌། བདག་དང་ཀློང་དང་དབྱེར་མེད་པའི་དབང་རྫས་འདི། ལུང་རྒྱུད་འདྲེན་
པའི་དཔོན་གསས་བདག་གིས། བཀའ་རྒྱུད་ནོད་པའི་སློབ་བུ་ཁྱོད་ལ། དཔྲལ་བའི་དབྱིངས་རུམ་དུ། དངོས་གྲུབ་ཀྱི་དབང་རྟགས་སུ་བཞགས་པས། སྔོན་ཡེ་གཤེན་གཡུང་དྲུང་
སེམས་དཔའ་སྤྱོད་པའི་ཁྲ་སླགས་ཅན་གྱིས། གནམ་རིམ་པ་བཅུ་གསུམ་གྱི་སྟེང་དུ། མི་སྣང་བའི་སྣང་བས་འགྲོ་བའི་དོན་གྲུབ་པས། ཉི་མ་དང་ཟེར་ལྟར་སྤྲོས་པ་ཇི་བཞིན་དུ་
གྱུར་ཅིག །དེ་ཡང་དོན་དུ་བསྟན་པ་ན། གནམ་ལ་གནམ་གྱིས་དངོས་པོ་མེད། ཡེ་ཤེས་བསྐྱེད་པའི་བསྐྱེད་ལུགས་དང༌། ལྟ་བའི་ཁྱད་པར་རིམ་པའོ། །ལུང་རྒྱུད་འདྲེན་པའི་

དཔོན་གསས་བདག་གིས། བཀའ་རྒྱུད་ནོད་པའི་སློབ་བུ་ཁྱོད་ལ་དེ་ལྟར་དུ་དབང་རྫས་གཏད་ནས། དངོས་གྲུབ་བྱིན་པས་སྒྲིབ་པ་གཉིས་བྱང་། ཚོགས་གཉིས་རྫོགས་བོན་
གྱི་སྐུ་བདེ་བ་ཆེན་པོ་ཐོབ་པར་གྱུར་ཅིག །བོན་ཉིད་ཀྱི་བདེ་བ་ཆེན་པོ་ཐོབ་ནས་ཀྱང༌། སླར་འགྲོ་བ་སེམས་ཅན་གྱི་དོན་ནུས་ཏེ། སེམས་ཅན་ཉོན་མོངས་པ་འདྲེན་པའི་སྟོན་
པར་གྱུར་ཅིག །བུམ་པ་འབྱུང་བའི་ཡུམ་དང་དབྱེར་མེད་པའི་དབང་རྫས་འདི། ལུང་རྒྱུད་འདྲེན་པའི་དཔོན་གསས་བདག་གིས། བཀའ་རྒྱུད་ནོད་པའི་སློབ་བུ་ཁྱོད་ལ་ཞབས་ཀྱི་མཐིལ་རུམ་
དུ། དངོས་གྲུབ་ཀྱི་དབང་རྟགས་སུ་བཞགས་པས། འགྲོ་བ་སེམས་ཅན་གྱི་དོན་བྱེད་པའི་དུས་སུ། དྲག་པོའི་ལས་ཀྱིས་ཚར་གཅོད་པ་རྣམས་ལ། སྒོ་སྲུང་དབལ་གྱི་ཁྲོ་ཆེ་བཞི་
ལྟ་བུར་གྱུར་ནས་བདུད་དང་སྲིན་པོ་བར་ཆད་ཚར་གཅོད་པར་གྱུར་ཅིག །བུམ་པ་བསྐྱེད་པའི་ཡབ་དང་དབྱེར་མེད་པའི་དབང་རྫས་འདི། ལུང་རྒྱུད་འདྲེན་པའི་དཔོན་གསས་བདག་གིས། 
བཀའ་རྒྱུད་ནོད་པའི་སློབ་བུ་ཁྱོད་ལ། ཕྱག་གི་མཐེལ་གོང་དུ་དངོས་གྲུབ་ཀྱི་དབང་རྟགས་སུ་བཞགས་པས། འགྲོ་བ་སེམས་ཅན་གྱི་དོན་བྱེད་པའི་དུས་སུ། ཞི་བའི་ལས་

ཀྱིས་སྤ་སྐོང་བ་རྣམས་ལ། སྒོ་འབྱེད་མཚན་དང་ལྡན་པའི་ཁྱེའུ་ཆུང་བཞི་ལྟ་བུར་གྱུར་ནས། སེམས་ཅན་རྣམས་གཡུང་དྲུང་གི་དོན་ལ་སེམས་བསྐྱེད་པར་གྱུར་ཅིག །
བུམ་པའི་འབྲུ་ལྔ་སྨན་ལྔ་ནི། ལྷ་དྲལ་ལྔ་ལྕམ་ལྔ་དང་དབྱེར་མེད་པའི་དབང་རྫས་འདི། ལུང་རྒྱུད་འདྲེན་པའི་དཔོན་གསས་བདག་གིས། བཀའ་རྒྱུད་ནོད་པའི་སློབ་བུ་ཁྱོད་ལ། 
གསང་བའི་དབྱིངས་རུམ་དུ། དངོས་གྲུབ་ཀྱི་དབང་རྟགས་སུ་བཞགས་པས། འགྲོ་བ་སེམས་ཅན་གྱི་དོན་བྱེད་པའི་དུས་སུ། རྒྱས་པའི་མཚན་ཉིད་དུ་སེམས་བསྐྱེད་པ་རྣམས་
ལ། བདེ་བར་གཤེགས་པ་སྟོང་གིས་མཚན་བརྗོད་པ་དང༌། མ་བརྗོད་པ་གྲངས་མང་བ་རྣམས་སུ་གྱུར་ནས། སེམས་ཅན་རྣམས་ངེས་པའི་བོན་དོན་ལ་ཁ་ལོ་བསྒྱུར་བར་གྱུར་ཅིག །
བུམ་པའི་སྙིང་པོ་ལྔ་དང་། ཡིག་འབྲུ་ལྔ་ནི་ལམ་ལྔ་དང་། ཡེ་ཤེས་ལྔ་དང་དབྱེར་མེད་པའི་དབང་རྫས་འདི། ལུང་རྒྱུད་འདྲེན་པའི་དཔོན་གསས་བདག་གིས། བཀའ་རྒྱུད་ནོད་པའི་
སློབ་བུ་ཁྱོད་ལ། ལྟེ་བའི་ཀློང་རུམ་དུ་དངོས་གྲུབ་ཀྱི་དབང་རྟགས་སུ་བཞགས་པས། འགྲོ་བ་སེམས་ཅན་གྱི་དོན་བྱེད་པའི་དུས་སུ་སྤྲུལ་པའི་སྐུ་ཇི་ལྟར་མཐུན་འདུན་པར་འདུལ་བ་

རྣམས་ལ། ཐབས་དང་ཤེས་རབ་ཟུང་དུ་འབྲེལ་བའི་སྐུ་ལྟ་བུར་གྱུར་ནས། སེམས་ཅན་རྣམས་ཕ་རོལ་དུ་ཕྱིན་པ་བཅུའི་ལམ་ལ་འདྲེན་པར་གྱུར་ཅིག །
བུམ་པ་རིན་ཆེན་ལྔ་དང་ཆབ་གཙང་ལྔ་ནི། སྒོ་བཞི་མཛོད་དང་ལྔའི་བོན་དང་དབྱེར་མེད་པའི་དབང་རྫས་འདི། ལུང་རྒྱུད་འདྲེན་པའི་དཔོན་གསས་བདག་གིས། བཀའ་
རྒྱུད་ནོད་པའི་སློབ་བུ་ཁྱོད་ལ། ཐུགས་ཀྱི་དང་གོང་དུ་དངོས་གྲུབ་ཀྱི་དབང་རྟགས་སུ་བཞགས་པས། འཁྲོ་བ་སེམས་ཅན་གྱི་དོན་བྱེད་པའི་དུས་སུ། ཚད་མེད་པ་རྣམ་
པ་བཞིའི་ཡིས་ནམ་མཁའི་ངོགས་གཏོས་ལྟར་ཁྱབ་པ་རྣམས་ལ། དབྱིངས་དང་ཡེ་ཤེས་མཁའ་ལ་མཉམ་པའི་སྐུ་ལྟ་བུར་གྱུར་ནས། སེམས་ཅན་རྣམས་བདག་
དང་གཞན་མེད་སྣང་ལ་རང་ལ་རང་བཞིན་མེད་པ་ལ་ཐིམ་པར་གྱུར་ཅིག །བུམ་པ་དབྱིབས་སུ་ཟླུམ་ཞིང་སྟོང་པས་འདུག་པས། བོན་ཉིད་དང་དབྱེར་མེད་པའི་དབང་རྫས་
འདི། ལུང་རྒྱུད་འདྲེན་པའི་དཔོན་གསས་བདག་གིས། བཀའ་རྒྱུད་ནོད་པའི་སློབ་བུ་ཁྱོད་ལ། བྱིན་གྱིས་རླབས་ཤིང་དངོས་གྲུབ་ཀྱི་དབང་དུ་བསྐུར་བས། ཕྱོགས་དང་

རིས་མེད་མཉམ་པ་ཆེན་པོའི་ངང་ལ། སྐུ་དང་ཡེ་ཤེས་ཁྱབ་གདལ་རྩེ་རུ་ཆིབ་ནས་སུ། བོན་ཉིད་སྟོང་པ་ཆེན་པོའི་དབྱིངས་ལ་མཉམ་པར་བརྙེས་ཏེ། ངང་ཉིད་ཀྱི་དོན་ལྷུན་གྱིས་
གྲུབ་ནས་བརྡལ་པ་ཁོ་ནར་གྱུར་ཅིག །དེ་ནས་ཏིང་ངེ་འཛིན་གྱིས་དབང་རྫས་གཏད་ནས་དངོས་གྲུབ་བྱིན་ཏེ། ཀོང་ཙེ་ལ་སོགས་པའི་སེམས་ཅན་ཐ་དད་རྣམས། གཟུགས་ཀྱི་
ཕུང་པོ་གདོས་པ་ཅན་རྡུལ་ཕྲ་རབ་ཏུ་ལྷག་ནས། ནམ་མཁའ་ལ་གཞའ་ཚོན་གྱི་འོད་དུ་འཕྲོས་ཏེ། སྣང་ལ་རང་བཞིན་མེད་པར་སངས་རྒྱས་པར་ཏིང་ངེ་འཛིན་གྱིས་བཟུང་
ངོ༌། །དེའི་དུས་དེའི་ཚེ། འཇིག་རྟེན་གྱི་ཁམས་ཀྱང་འགུལ་ལོ། རབ་ཏུ་འགུལ་ལོ། །མེར་རོ་མེར་རོ་རབ་ཏུ་མེར་རོ། །ལྡེག་གོ་ལྡེག་གོ་རབ་ཏུ་ལྡེག་གོ། །གཡོ་འོ་གཡོ
འོ་རབ་ཏུ་གཡོ་འོ། །འུར་རོ་འུར་རོ་རབ་ཏུ་འུར་རོ། །ཆེམ་མོ་ཆེམ་མོ་རབ་ཏུ་ཆེམ་མོ། །ཐུག་གོ་ཐུག་གོ་རབ་ཏུ་ཐུག་གོ། །ནམ་མཁའ་ལ་འོད་གསལ་མོ་མང་པོ་
ཤར་རོ། །ས་གཞི་ལ་མཛེས་པའི་མེ་ཏོག་མང་པོ་སྐྱེས་སོ། །ཕྱོགས་བཅུའི་འཇིག་རྟེན་ཀུན་ནས་སྒྲ་སྙན་པ་མང་པོ་གྲག་གོ། །དེ་ལ་སེམས་ཅན་ལྟ་བ་ཅན་

ཐམས་ཅད་ཤིན་ཏུ་ཡང་སྤྲོ་བ་སྐྱེས་སོ། །ལྟ་བ་དམན་པ་ཐམས་ཅད་རབ་ཏུ་ཡང་འཇིགས་ཤིང་སྐྲག་གོ། །དུས་དེར་ཀོང་རྩེ་ལ་སོགས་པའི་སེམས་ཅན་རྣམས། 
ཤིན་ཏུ་གྲངས་མང་བ་ཞིག །བཀའ་རྒྱུད་གཞུང་དུ་སྤྱད་པའི་ཡོན་ཏན་གྱིས་དེས། གཟུགས་ཀྱི་ཕུང་པོ་སྐད་ཅིག་མ་བདུན་གྱི་བར་ལ། རྡུལ་ཕྲ་རབ་ཀྱི་ཆར་ལྟར་ལྷགས་ནས། 
ནམ་མཁའ་ལ་གཞའ་ཚོན་གྱི་འོད་དུ་འཕྲོས་ཏེ། མངོན་སུམ་དུ་སངས་རྒྱས་ཏེ་སོང་ངོ༌། །སླད་ནས་ལུས་པ་རྣམས་ཀྱང་ཤིན་ཏུ་དད་པ་སྐྱེས་ནས། གཡུང་དྲུང་བཀའ་རྒྱུད་བོན་
ལ་ཤིན་ཏུ་ཞུགས་ནས་སྦྱང་ངོ་། །མ་ནོར་ངེས་པའི་ལུང་དང་བཀའ་འབྲེལ་གྱིས་དབང་རྫས་གཏད་ནས་དངོས་གྲུབ་བྱིན་པའི་འཕྲིན་ལས་ཀྱི་དོན་བསྟན་པའོ། །དེ་ནས་ཡང་དཔོན་
གསས་མངའ་བདག་གིས་དབྱིངས་སུ་མགྲོན་བསྐྱོད་དེ། དེ་ལ་ཡང་དོན་རྣམ་པ་ལྔའོ། །ཕྱག་རྒྱ་དང༌། སྙིང་པོ་དང༌། རྫས་དང༌། ཚིག་བཤད་དང༌། ཏིང་ངེ་འཛིན་དང་ལྔའོ། །དེ་ལས་ཕྱག་
རྒྱས་དབྱིངས་སུ་མགྲོན་སྐྱོད་ནི། མཁའ་ལྡིང་འཕུར་སྟབས་ཀྱི་ཕྱག་རྒྱ་ཡིས་བྱ་སྟེ། ཕྱག་གཡས་གཡོན་གཉིས་བརྐྱང་ནས། སྤྲུགས་ཤིང་ལུས་ཀྱང་བཞེངས་ནས་ཕོགས་

གསུམ་སྤྲུགས་གོ། །དེ་ནས་སྙིང་པོས་དབྱིངས་མགྲོན་སྐྱོད་དེ། མུ་སྤར་ཧ་ལིང་ཨ་འབར་ཕྱད་ཕྱོད་གུང་དྲུག་གསལ་ཟེར་སྤྲོ་རམ་སྤྲོས་ཁྱབ་འོད་ནམ་མཁའ་ལྡིང་ཕྱད་ཕྱོད། 
ལན་བཞི་བརྗོད་དོ། །དེ་ནས་རྫས་ཀྱི་དབྱིངས་སུ་མགྲོན་སྐྱོད་དེ། རྔ་གཤང་དུང་ལ་སོགས་ཏེ་སྙན་པའི་སྒྲ་བསྒྲགས་ཤིང་། རོལ་མོ་སྣ་ཚོགས་པས་བསྐྱལ་བའི་ཚུལ་ཕྱུང་ངོ༌། །
དེ་ནས་ཚིགས་བཤད་ཀྱིས་ཚིགས་སུ་བཅད་དེ། དབྱིངས་སུ་མགྲོན་བསྐྱོད་དེ། ཐུགས་རྗེའི་ཐབས་ཀྱིས་སེམས་ཅན་དོན་མཛད་པའི། །བདེར་གཤེགས་མ་ལུས་འཁོར་དང་བཅས་
པ་རྣམས། །སྐུ་མདོག་ཕྱག་མཚན་གདན་ཁྲི་བསྟན་པ་ཡང༌། །སེམས་ཅན་རྣམས་དང་མཐུན་པར་བསྟན་ནས་དྲང་ཕྱིར་རོ། །དངོས་པོ་ཁ་དོག་དབྱིབས་སུ་གྲུབ་པ་རྣམས། །ངེས་
པའི་དོན་དུ་བསྟན་པ་མ་ཡིན་པས། །བོན་ཉིད་སེམས་ཉིད་ནམ་མཁའི་དབྱིངས་ཉིད་གསུམ། །དངོས་པོ་མེད་པའི་ཐིག་ལེ་དབྱིངས་སུ་སྐྱོད། །གཏན་ཏུ་དེ་ལྟ་བུ་ཡང་མ་ངེས་མི་
གཟུང་སྟེ། །དངོས་པོ་མཚན་མར་སྣང་བའི་སེམས་ཅན་རྣམས། །འཁོར་བའི་གནས་ནས་ཐར་པར་དྲང་བའི་ཕྱིར། །དེ་དང་མཐུན་པར་བསྟན་ལ་ཡང་དྲང་འཚལ། །སྙིང་རྗེའི་

མགྲོན་གྱིས་རིགས་དྲུག་སེམས་ཅན་ལ། །ཐར་པ་མ་ཐོབ་སླད་ན་ལུས་པ་ཡང༌། །ཞིང་ཁམས་དག་པའི་གནས་སུ་སྐྱེས་འགྱུར་ལ། །བདེར་གཤེགས་གནས་
སུ་གཉིས་མེད་ངང་ལ་བསྐྱོད། །རིས་དྲུག་སྐྱེ་བའི་བར་མ་དོ་རྣམས་ཀྱི། །སྐྱེ་གནས་ངན་པ་སྐྱེ་བའི་སྒོ་ཆོད་ནས། །ཞིང་ཁམས་དག་པར་སྐྱེས་ཏེ་ཚོགས་བསགས་ནས། །བདེར་
གཤེགས་སྐུ་དང་གཉིས་མེད་ངང་ལ་བསྐྱོད། །དེ་ནས་ཏིང་ངེ་འཛིན་གྱིས་དབྱིངས་སུ་མགྲོན་བསྐྱོད་དེ། མགྲོན་རིགས་རྣམ་པ་གཉིས་ཀྱང་། ཀུན་རྫོབ་ཏུ་དངོས་སུ་གྲུབ་པ་རྣམས། 
དོན་དམ་པར་སྟོང་པ་དངོས་པོར་མ་གྲུབ་པར་ཏིང་ངེ་འཛིན་གྱིས་བཟུང་ངོ༌། །དམ་པ་རྒྱ་ཆོད་ཀྱི་ཐུགས་ཉིད་ཀྱིས་མགྲོན་དབྱིངས་སུ་བསྐྱོད་པའི་འཕྲིན་ལས་ཀྱི་དོན་བསྟན་པའོ། །དེ་
ནས་ཡང་དཔོན་གསས་མངའ་བདག་གིས་གཞལ་ཡས་དང་གདན་བསྐྱོད་དེ། དེ་ལ་ཡང་དོན་རྣམ་པ་ལྔ་སྟེ། ཕྱག་རྒྱ་དང༌། སྙིང་པོ་དང༌། རྫས་དང༌། ཚིག་བཤད་དང༌། ཏིང་ངེ་འཛིན་
དང་ལྔའོ། །དེ་ལས་ཕྱག་རྒྱས་གཞལ་ཡས་དང་གདན་བསྐྱོད་པ་ནི། བདལ་འོད་འབར་བའི་ཕྱག་རྒྱ་ཡིས་བྱ་སྟེ། གཡོན་པའི་ཁུ་ཚུར་ལྟེ་བར་གཏད། གཡས་པའི་སྤར་

མོ་གནམ་དུ་བཏེག །དེ་ནས་སྙིང་པོས་གཞལ་ཡས་དང་གདན་བསྐྱོད་དེ། །ཨཱོྃ་མཁའ་ལྡིང་དབྱིངས་བདལ་མུ་རམ་འོད་ནམ་ཀློང་དྲུང་སྟོང་ལམ་ཕྱོད་ལམ་གསལ། ཞེས་ལན་
བཞི་བརྗོད་དོ། །དེ་ནས་རྫས་ཀྱིས་གཞལ་ཡས་དང་གདན་བསྐྱོད་དོ། །གཡས་སུ་པད་ཤུན་གྱི་རས་དཀར་ཐོགས། གཡོན་དུ་དྲུམ་ཤིང་གི་པད་ལོ་ཐོགས་ཏེ། དེ་ནས་ཚིག་བཤད་
ཀྱིས་གཞལ་ཡས་དང་གདན་བསྐྱོད་པ། ཚིགས་སུ་བཅད་དེ་གསུངས་པ། ཕྱི་སྣོད་སྟོང་སྟེ་འབྱུང་བ་རྣམ་བཞི་ཡང༌། །མི་རྟག་སྟོང་བའི་ངང་ལ་གནས་པས་སུ། །གཞལ་
ཡས་ཁང་དང་གདན་ཀྱང་མི་རྟག་སྟོང་པ་ཡིན་པས། སྒྱུ་མ་མི་རྟག་བསྡུས་ལ་མི་འགྱུར་དབྱིངས་སུ་བསྐྱོད། །ནང་བཅུད་སྟོང་སྟེ་རིགས་དྲུག་སེམས་ཅན་ཀྱང༌། །མི་རྟག་
སྟོང་པའི་ངང་ལ་གནས་པས་སུ། །གཞལ་ཡས་ཁང་དང་གདན་ཀྱང་མི་རྟག་སྟོང་པ་སྟེ། །སྒྱུ་མ་མི་རྟག་བསྡུས་ལ་མི་འགྱུར་དབྱིངས་སུ་བསྐྱོད། །དེ་ལྟར་ཕྱི་སྣོད་རང་བཞིན་
སྟོང་པར་གནས་པས་སུ། །གཟུང་འཛིན་གཉིས་ཀའི་ཡུལ་ལས་ཡེ་ནས་འདས་པ་སྟེ། །གཞལ་ཡས་ཁང་དང་གདན་ཀྱང་མི་རྟག་སྟོང་པ་སྟེ། །སྒྱུ་མ་མི་རྟག་བསྡུས་

ལ་མི་འགྱུར་དབྱིངས་སུ་བསྐྱོད། །ཀུན་རྫོབ་སྒྱུ་མས་ཁྲིད་ནས་ངེས་པའི་དོན་བསྟན་པས། །འདུས་བྱས་མི་རྟག་རང་བཞིན་པས་རྡུལ་ཚོན་རི་མོ་ཡང་། སྟོང་
པའི་ངང་ལ་གནས་པས་བོན་ཉིད་དབྱིངས་སུ་བསྐྱོད། །ནམ་མཁའི་མུ་ལ་གཅིག་པས་གཉིས་མེད་ངང་ལ་བསྟིམ། རྡུལ་མཚོན་ཡང་དྲུམ་ཤིང་དང་པད་ཤུན་གྱིས་བསྡུས་ནས་
གཏོར་རོ། །དེ་ནས་ཏིང་ངེ་འཛིན་གྱིས་གཞལ་ཡས་དང་གདན་བསྐྱོད་དེ། སྤྱིར་བསྡུས་པའི་སྣོད་བཅུད་ཀྱི་བོན་དང༌། སྒོས་འབྲེལ་པ་ལུས་སེམས་ཀྱི་བོན་གཉིས། སྣང་ལ་རང་
བཞིན་མེད་པ་ནམ་མཁའི་ངོགས་ལྟར་ཏིང་ངེ་འཛིན་གྱིས་བཟུང་ངོ༌། །ཐམས་ཅད་ཁྱབ་བདལ་ཐུགས་ཀྱིས་ལྷའི་གཞལ་ཡས་ཁང་དང༌། གཡུང་དྲུང་གི་གདན་བསྐྱོད་པའི་
འཕྲིན་ལས་ཀྱི་དོན་བསྟན་པའོ། །དེ་ནས་ཡང་དཔོན་གསས་མངའ་བདག་གི། གཞི་བརྟན་པའི་བཀྲ་ཤིས་གསོལ་ལོ། །དེ་ལ་ཡང་དོན་རྣམ་པ་ལྔའོ། །ཕྱག་རྒྱ་དང༌། 
སྙིང་པོ་དང༌། རྫས་དང༌། ཚིག་བཤད་དང༌། ཏིང་ངེ་འཛིན་དང་ལྔའོ། །དེ་ལས་ཕྱག་རྒྱས་གཞི་བརྟན་པའི་བཀྲ་ཤིས་གསོལ་ཏེ། ཡོངས་ཁྱབ་བརྟན་པའི་ཕྱག་རྒྱ་ཞེས་བྱ་སྟེ།

གཡོན་གྱི་ཐལ་མོ་གཤིབས་ནས་ས་ལ་བསྟན་པའི་སྟེང་དུ། གཡས་ཀྱི་ཐལ་མོ་གཤིབས་ནས་སྟེང་དུ་སྦུབ་བོ། །དེ་ནས་སྙིང་པོའི་གཞི་པའི་བཀྲ་ཤིས་གསོལ་ཏེ། ཨཱོྃ་
གསལ་ཟེར་འོད་དཔག་མུ་ལམ་ཁྱབ་རྒྱར་མཁར་སྨིན་ཡོངས་འདུ་ཡོངས་ཁྱབ་མུ་རྒྱས་བདལ་ཁྱབ་གསལ། ལན་བཞི་བརྗོད་དོ། །དེ་ནས་རྫས་ཀྱིས་གཞི་བརྟན་པའི་བཀྲ་
ཤིས་གསོལ་ཏེ། རིན་པོ་ཆེ་སྣ་ལྔས་ས་བོན་བཏབ་བོ། །དེ་ནས་ཚིག་བཤད་ཀྱིས་གཞི་བརྟན་པའི་བཀྲ་ཤིས་གསོལ་པ། ཚིགས་སུ་བཅད་དེ་གསུངས་པ། དཀར་
ནག་བཀྲ་གསལ་སྐུ་གཟུགས་དང༌། །མཐའ་ཡི་ལྕགས་རི་སྐུ་གདུང་དང༌། །བཀའ་རྒྱུད་འབུམ་སྡེའི་གསུང་རབས་དང༌། །ཀློང་རྒྱས་དཀྱིལ་འཁོར་ཐིག་བཅས་རྣམས། །འདི་
ནས་དུས་མཐར་ཡོན་ཆོད་དུ། །ཉི་མའི་ཟེར་བཞིན་ཡོངས་ཁྱབ་ནས། །སེམས་ཅན་རྣམས་ཀྱི་དོན་ཆེད་དུ། །བཀྲ་ཤིས་ཡོངས་སུ་བརྟན་གྱུར་ཅིག །སྒོ་བཞི་མཛོད་
དང་ལྔ་ཡི་བོན། །ས་ཡི་རྡུལ་ལྟར་རྒྱས་འཕེལ་ནས། །རིན་ཆེན་སྣ་ལྔའི་གཏེར་བཞིན་དུ། །སེམས་ཅན་དོན་དུ་རྒྱས་པར་ཤོག །དེ་ནས་གཞི་བརྟན་པའི་བཀྲ་ཤིས་ཏིང་ངེ་

འཛིན་གྱིས་གསོལ་ཏེ། བསྟན་པ་རྣམ་གསུམ་རྗེས་བཞགས་ལས། ས་ཡི་རྡུལ་བཞིན་གྲངས་འཕེལ་ནས། འགྲོ་བའི་དོན་རྒྱ་ལག་ཕྱད་པ་རུ། ཏིང་ངེ་འཛིན་
གྱིས་བཟུང་ངོ༌། །དེ་ལྟར་འཕྲིན་ལས་བཅོ་བརྒྱད་ཀྱི་དོན་རྫོགས་ནས། སྟོན་པ་གཤེན་རབ་ནི། ནམ་མཁའ་ལ་རྫུ་འཕྲུལ་སྐུར་བཤིགས་ནས། ཀོང་རྩེ་འཕྲུལ་གྱི་རྒྱལ་
པོའི་འགྲོ་དོན་མཐར་ཕྱིན་པས། འོལ་ལོ་ལུང་རིང་དུ་སླར་གཤེགས་སོ། །འགྲོ་བའི་དོན་དུ་འཕྲིན་ལས་བཅོ་བརྒྱད་ཀྱི་དོན་བསྟན་པའི་སྟེ་བཅུ་བཞི་པའོ།།      །།གཡུང་དྲུང་
ལྷའི་སྐད་དུ་ན། །དིང་གསལ་འོད་དཔག་མུ་རམ་སྤྲད་ཁྱབ་ལམ། །གང་ཟག་མིའི་སྐད་དུ་ན། །སྟོན་པའི་ཁྱིམ་སྤོངས་རབ་ཏུ་བྱུང་བའི་ལེའུའོ། །དེའི་དུས་དེའི་ཚེ། སྟོན་པ་
གཤེན་རབ་མི་བོ་ནི། འཁོར་རྣམས་ལ་བཀའ་བསྩལ་པ། སྔོན་བྱས་ལས་དང་། ཤུགས་ཀྱིས་འཕང་ནས། བདག་གིས་འཁོར་དུ་འདུས་པའི་སེམས་ཅན་ཀུན། 
སྟོན་པའི་བཀའ་འདི་མ་ཡེངས་དངོས་ལོངས། བདེན་པའི་ཚིག་འདི་མ་བརྗེད་གཟུངས་སུ་བཟུང། །འཇིག་རྟེན་ལས་དང་སྤྱོད་པ་ཅི་བྱས་སྡུག་བསྔལ་བྱེད། །འདིར་ཡང་

བྱས་པས་མི་ཟིན་སྡུག་བསྔལ་ཤིན་ཏུ་ཆེ། །ཕར་ངོས་རིང་མ་ཡིན་སྐད་ཅིག་ཡོངས་ཡུད་ལ་འོང༌། །ལ་འོར་མྱུར་བསྙུར་ལ་ཁྱིམ་སྤངས་རབ་ཏུ་མ་བྱུང་ན། །ཁྱིམ་ཞེས་བྱ་བའི་སྤྱོད་པ་
ལོག་འཁྲུལ་འདི། །རང་གི་སྡུག་བསྔལ་སྟེང་དུ་གཞན་གྱིས་སྡུག་བསྔལ་ཉོ། །ཅི་བྱས་འདི་རུ་སྡུག་བསྔལ་ཕྱི་མའི་སྡིག་བསགས་པས། །དམྱལ་བའི་གནས་སུ་གཏན་
འཁྱམས་ངེས་པའི་རྒྱུ། །འཁྱམས་པའི་དུས་སུ་དམྱལ་བའི་སྡུག་བསྔལ་ནི། །ཚ་བའི་དམྱལ་བ་ཤིན་ཏུ་བཟོད་ཀླགས་མེད། །འཇིག་རྟེན་འདིའི་མེ་ནི་རེས་ཤིག་མེ་
འོད་ཙམ། །འདི་བས་དམྱལ་བའི་མེ་དཔུང་དགུ་འགྱུར་ཙམ་གྱིས་ཚ། །སྲ་བརྟན་ལྕགས་ཀྱི་ཐུ་ལུམ་བསྐྱུར་བ་ཡང༌། །སྐད་ཅིག་ཡུད་ལ་མར་ཁུ་བཞིན་དུ་འཛུ། །དེ་
ལྟ་བུའི་དུས་བྱུང་སྦྱོང་ཞིང་སྡུག་ཙམ་ན། །འཇིག་རྟེན་འདིའི་བུ་དང་ཆུང་མས་ག་ན་ཕན། །སྡུག་བསྔལ་དེ་ལྟར་ཉམས་སུ་མྱོང་བར་བྱེད་པ་ཡང༌། །ལས་ངན་འཁོར་བའི་
ཁྱིམ་མ་སྤངས་པའི་རྒྱུ་ལས་བྱུང༌། །དལ་ཞིང་འབྱོར་བའི་མི་ལུས་ཐོབ་པའི་ཡུད་འདི་ལ། །དད་པའི་སྟོབས་ཀྱིས་ལ་འུར་ཁྱིམ་སྤངས་རབ་ཏུ་བྱུང༌། གྲང་བའི་དམྱལ་བ་

ཤིན་ཏུ་བཟོད་ཀླགས་མེད། །འཇིག་རྟེན་འདིའི་རླུང་ནི་རེས་ཤིག་རླུང་ངོ་ཙམ། །འདི་བས་དམྱལ་བའི་རླུང་དཔུང་དགུ་འགྱུར་ཙམ་གྱིས་གྲང༌། །རིན་ཆེན་གསེར་
གྱི་ཐུ་ལུམ་བསྐྱུར་པ་ཡང༌ཐང་ཞིག་ཡུད་ལ་པད་མ་བཞིན་དུ་འགས། དེ་ལྟ་བུའི་དུས་བྱུང་སྦྱོང་ཞིན་སྡུག་ཙམ་ན། །འཇིག་རྟེན་འདི་ཡི་བུ་དང་ཆུང་མས་ག་ན་ཕན། །སྡུག་
བསྔལ་དེ་ལྟར་ཉམས་སུ་མྱོང་བར་བྱེད་པ་འང༌། །ལས་ངན་ཁྱིམ་མ་སྤངས་པའི་རྒྱུ་ལས་བྱུང༌། །དེ་ཡི་ཕྱིར་ན་འཁོར་བའི་ལས་ལ་དད་མ་ཆེ། །དལ་ཞིང་འབྱོར་བའི་མི་
ལུས་ཐོབ་པའི་ཡུད་འདི་ལ། །དད་པའི་སྟོབས་ཀྱིས་ལ་འུར་ཁྱིམ་སྤངས་རབ་ཏུ་བྱུང༌། །གཉིས་འཁོར་གཉིས་ཚེའི་སྡུག་བསྔལ་ཅི་སྨོས་དགོས། །གཟུགས་ཕུང་སྒྱུ་མ་འདི་
ནི་ཡེངས་ལ་ཡུད་ཀྱི་འཛད། །སྡུག་བསྔལ་ཆེན་པོ་དེ་ལྟར་ལས་ཀྱིས་སྟེང་དུ་འོང༌། །དེ་ཡང་བདེ་གནས་བཙལ་ཕྱིར་ཁྱིམ་སྤངས་རབ་ཏུ་བྱུང༌། །སྔ་ལོ་བྱས་པ་མ་རིག་
འཁྲུལ་བའི་གཞི། །ངས་ཀྱང་འཁོར་བའི་ཁྱིམ་ལ་དད་པ་སྐྱེད། །ཕྱི་བློ་རིག་པས་ངེས་པར་གཏན་ལ་ཕེབས། །འཁོར་བའི་ཁྱིམ་ལ་གཏིང་ནས་སྒྱིད་པ་ལུགས། །

ཤེས་པ་ལོག་པར་འཁྲུལ་བས་རང་གིས་རང་བསླུས་ནས། །འདིར་ཡང་སྡུག་བསྔལ་རྒྱ་མཚོའི་ནང་ན་ཞུགས། །ཕྱི་མར་སྡུག་བསྔལ་ཆེན་པོ་དེ་ལྟར་སྟེང་དུ་འོང༌། །བདག་ནི་
འཁོར་བའི་ཁྱིམ་སྤངས་མྱུར་ཏེ་རབ་ཏུ་འབྱུང༌། །བདག་གི་བཀའ་འདི་ངེས་པའི་དོན་ཡིན་གྱིས། །སྤྱན་སྔར་འདུས་པ་མང་པོའི་འཁོར་རྣམས་ཀུན། །མི་ལུས་རིན་ཆེན་ཐོབ་
པའི་གཏིང་འདི་ལ། །རང་ལ་རང་གིས་སླུ་བ་མ་བྱེད་པར། །འཁོར་བའི་ཁྱིམ་སྤངས་བདག་ཀྱང་རབ་ཏུ་འབྱུང༌། །དེ་སྐད་ཅེས་སྟོན་པས་འཁོར་ལ་བཀའ་བསྩལ་ཏོ། །དེ་ལ་
སྟོན་པའི་འཁོར་དུ་གྱུར་པ་ཐམས་ཅད་ཀྱང༌། །སེམས་ཅན་བློ་ཡི་རང་བཞིན་ཐ་དད་པས། །དགའ་དང་མི་དགའ་སོ་སོར་མང་པོ་བྱུང༌། །སྟོན་པའི་སྤྱན་སྔར་སུས་ཀྱང་ཞུ་བ་
ནི་མ་ནུས་པར། གུད་དུ་བྱེད་ནས་སྤྲིན་བཞིན་གཏིབས་ནས་གྲོས་སྒྲོས་པའི་དུས་དེར་ཡིད་ཀྱི་ཁྱེའུ་ཆུང་གིས་འདུས་པའི་འཁོར་རྣམས་ལ། གྲོས་ཀྱི་མཆིད་གླེངས་པ། 
མི་ལུས་གཙང་བ་ཐོབ་པའི་དུས་འདིར་སྨྲ་བསམ་དབང་དང་ལྡན། །གཞན་དག་གང་དུ་སྐྱེས་ཀྱང་མི་ཁོམ་ལོག་པར་གཡེངས། །ཐོག་མ་མེད་པའི་དུས་ནས་དཀའ་བ་

སྣ་ཚོགས་སྤྱད་པ་ཡིས། །གཙང་མ་མི་ལུས་ཐོབ་ཅིང་སྟོན་པའི་འཁོར་དུ་སྐྱེས་པའོ། །སྨྲ་བསམ་དབང་དང་ལྡན་པའི་དུས་འདི་ལ། །འཁོར་བ་བཅད་
དམ་འཁོར་བ་སྤེལ་བ་གཉིས། །རང་ལ་རང་གིས་དབང་བྱེད་ད་ལྟ་འདི་ཉིད་དོ། །རང་གིས་དད་པའི་རྩལ་གྱིས་འཁོར་བ་གཅད། །ལོག་པར་འཁྲུལ་ནས་འཁོར་བ་སྤེལ་པ་ན། །ཕྱིས་
ནི་སྨྲ་བསམ་དབང་དང་ལྡན་པར་ག་ན་འགྱུར། །སྟོན་པས་གསུངས་པའི་སྡུག་བསྔལ་དམྱལ་བར་སྐྱེ། །སྟོན་པའི་བཀའ་ལུང་ངེས་ཀྱིས་ཁྱིམ་སྤངས་རབ་ཏུ་བྱུང༌། །སྟོན་པའི་འཁོར་
དུ་འདུས་པའི་སེམས་ཅན་ལ། །དབང་པོ་གསལ་ཞིང་ཤེས་རབ་དྭངས་པ་བདག་ཡིན་ཏེ། །འཁོར་བའི་ཁྱིམ་ལ་མི་དད་ཞེན་པའི་འདོད་ཆགས་སྤངས། །འདི་ནུས་རབ་ཡིན་ཐར་
པ་སྒྲུབ་པར་ངེས་པས་བདག་བཞིན་གྱིས། །དེ་སྐད་ཅེས་ཡིད་ཀྱི་ཁྱེའུ་ཆུང་གིས། འདུས་པ་རྣམས་ལ་སྨྲས་པ། སྟོན་པའི་བཀའ་དང་ཁྱེའུ་ཆུང་མཆེད་གཉིས་ལ། །འདུས་པའི་
འཁོར་རྣམས་ཀུན་ཀ་མྱ་ངན་སྐྱེས། །བུད་མེད་ཞེན་པར་རགས་པས་ཁབ་རྣམས་ངུ་སྒྲ་འབྱིན། །ངུས་པའི་འཕྲོ་བཅད་གདོང་གིས་མཆི་ཕྱིས་ནས། །ཀོང་ཟ་ཁྲི་ལྕམ་དཀར་

མོས་སྨྲས་པའི་མདོ། །སྟོང་གསུམ་སེམས་ཅན་དཔལ་དང་མགོན་མཛད་པའི། །ན་ཚོད་ཡར་ཡར་འཛེགས་ཀྱིན་གཤེན་རབ་ཐུགས་ལ་འཁྲུལ་མངའ། དེ་རིང་གསུངས་པའི་བཀའ་
དང་། ཁྱེའུ་ཆུང་གླེང་པའི་མཆིད། བདུད་ཀྱི་ཚིགས་ཀྱིས་བསླུས་སམ། རླུང་གི་ནད་ཀྱིས་གདུངས། བདག་ཅག་ཁྱིམ་དང་སྙིང་གི་བུ་ལ་སོགས། །རྒྱལ་སྲིད་རིན་པོ་ཆེའི་ཟང་
ཟིང་རྣམས། །གོས་རུལ་བཞིན་དུ་ཕྱིར་ལ་བོར་ནས་སུ། །གཤེན་རབ་གཅིག་པུ་བྱུང་བ་རབ་ཡིན་གསུངས་པས་འཁྲུལ། །ཚོར་བ་སྐྱེན་ཞིང་འཕྲིག་པ་རྣོ་བའི་ཁྱེའུ་ཆུང་ཁྱོད། །
སྟོན་པའི་མིག་དང་འདྲ་བའི་གཞན་གསལ་རང་མ་མཐོང༌། །ཁྱིམ་སྤངས་ཐང་ལ་བྱུང་བ་སྤྲང་པོ་ཉིད་དུ་ངེས་པ་ལ། །དེ་ལ་རབ་ཡིན་ཟེར་ནས་རྟིང་ནོན་ཁྱེའུ་ཆུང་ཤེས་པ་འཁྲུལ། །
དེ་སྐད་ཅེས་རྐོང་ཟ་ཁྲི་ལྕམ་གྱིས་གསོལ་ཏོ། །དེ་ལ་ཡང་སྟོན་པས་བཀའ་བསྩལ་པ། བདག་ཀྱང་ཤེས་པ་ལོག་པར་འཁྲུལ་པས། འཁོར་བ་དང་དུ་བླངས་པའི་བཙུན་
མོ་ལ་སོགས་མཐའ་ཡས་སེམས་ཅན་ཀུན་ཀྱང་ཉོན། ངེས་པའི་བོན་བཤད་སེམས་ལ་ཞེན་པར་བཟུང། སྟོང་གསུམ་སེམས་ཅན་ཐམས་ཅད་མགོན་བྱ་དྲང་ཕྱིར་ཡང༌།

ན་ཚོད་ཡར་ཡར་འཛེགས་ཤིང་མན་ངག་དྲོད་ཚད་རྙེད། མན་ངག་དྲོད་ཚད་རྙེད་པའི་བཀའ་ལུང་དོན་བསྟན་ན། བཙུན་མོ་ལ་སོགས་བདུད་ཀྱིས་བསླུས་
ཤིང་འཁོར་བའི་ཁྱིམ་ལ་ཆགས་པ་རྣམས། ངེས་པའི་དོན་བསྟན་པ་འདི་ལ་རྒྱབ་ཀྱིས་ཕྱོགས་པ་རྣམས། རྒྱལ་སྲིད་ཟང་ཟིང་བདུད་ཀྱིས་བསླུ་བྲིད་ཀྱིས་བཏགས་ནས། ཐ་
མའི་སྤྱོད་ལམ་དད་ཅིང་རབ་ཏུ་མ་བྱུང་ན། གཡུང་དྲུང་རྒྱང་སྲིངས་འཁོར་བར་སྙིང་རེ་རྗེ། སྟོན་པས་དེ་སྐད་ཅེས་འཁོར་བ་ལ་བཀའ་བསྩལ་ཏོ། །ཡིད་ཀྱི་ཁྱེའུ་ཆུང་གིས་
གསོལ་པ། བདག་ཀྱང་དད་པའི་སྟོབས་ལྡན་ཤེས་རབ་རྩལ་སྦྱངས་པ། འདི་ལྟར་སྣང་བ་ཐམས་ཅད་མི་རྟག་སྒྱུ་མར་སྣང༌། ངལ་བ་ཐང་ཆད་དོན་མེད་ལས་སྤྱད་པས། འཁོར་
བར་གཏན་འཁྱམས་ཏེ་སྙིང་རྗེ་བར་མཐོང༌། སྒྱུ་མའི་རང་བཞིན་ཞེན་ཆགས་ཅི་ལ་སྨན། །འཁོར་བར་ལྟུང་ཞིང་ཆགས་པས་ཐར་མི་སྲིད། །དམ་པའི་དོན་ལ་སྤྱོད་ན་ཤིན་
ཏུ་བརྩོན་པར་བྱ། །ཐར་པའི་བདེ་གནས་འདོད་ན་ཁྱིམ་སྤངས་རབ་ཏུ་བྱུང༌། །ཡིད་ཀྱི་ཁྱེའུ་ཆུང་གིས་འདུས་པ་རྣམས་ལ་དེ་སྐད་ཅེས་གླེངས་སོ། །དེའི་དུས་དེའི་ཚེ་ན། སྟོན་

པས་བཀའ་བསྩལ་མདོ་དང་། ཁྱེའུ་ཆུང་མཆིད་གླེངས་ལ། འདུས་པའི་འཁོར་རྣམས་སྡེ་རིས་གཉིས་སུ་ཆད། སྟོན་པའི་འཁོར་སྦྱངས་པའི་ལས་ཡོད་པ། དད་པ་དང་ཤེས་རབ་
ལྡན་པ་རྣམས་ནི། ཤིན་ཏུ་དགའ་བས་སེམས་སྐྱེས་ནས། མཆིད་གླེངས་བའི་མདོ་ཞུས་པ། སྟོན་པའི་བཀའ་འདི་ཤིན་ཏུ་གཉན་ཏོ། །སྟོན་པའི་བཀའ་འདི་རབ་ཏུ་
ལྕིའོ། །འདུས་པའི་འཁོར་རྣམས་ཐམས་ཅད་ཀུན་ཁྱིམ་ཞེས་བྱ་བའི་སོ་ནམ་འདི། སྔ་མ་སྤྱོད་པ་སྙིང་རེ་རྗེ། །ཕྱི་མ་བཤམས་པ་ཡི་རེ་མུག །ཐ་མའི་སྤྱོད་པ་ཡང་
དག་ཡིན། །འཇིག་རྟེན་སྒྱུ་མའི་ཚེ་འདི་ལ། །བྱས་པས་མི་ཟིན་སྡུག་བསྔལ་མཚོ་དང་འགྲོགས། །ལས་སུ་སྡུག་བསྔལ་སྤྱོད་ཅིང་དོན་དུ་སྡིག་ཚོགས་སོགས། །ཚེ་
འདི་ཡུད་ལ་འགྱུར་ནས་ཕྱི་མ་ལ། །འཁོར་བར་གཏན་འཁྱམས་སྡུག་བསྔལ་ཆེན་པོ་འོང༌། །དེ་ཡི་ཕྱིར་ན་ཁྱིམ་སྤངས་རབ་ཏུ་བྱུང༌། །དད་པ་སྐྱེས་པའི་འཁོར་གྱིས་
གསོལ་ཏོ། །སྟོན་པའི་འཁོར་ཉོན་མོངས་ཆ་རགས་པས། ཤེས་པ་ཆུང་ཤིང་དད་པ་ཞན་པ་རྣམས་ནི། ཤིན་ཏུ་ཡང་མི་དགའ་བའི་སེམས་སྐྱེས་ནས། མཆིད་གླེངས་

པའི་མདོ་ཞུས་པ། སྟོན་པའི་བཀའ་འདི་ཤིན་ཏུ་མཉན་ལགས་ཏེ། ལོངས་སྤྱོད་ཁྱིམ་གྱི་ཟང་ཟིང་དང༌། །ལས་ཀྱི་འབྲེལ་གདུང་ཟླ་རོགས་དང༌། །སྙིང་དང་དབྱེར་
མེད་བུ་ཚ་དང༌། །འབྲེལ་བའི་འཁོར་འདབ་མང་པོ་རྣམས། །ལོངས་སྤྱོད་སྐྱིད་རྟགས་རྒྱལ་གྱི་རྐྱེན་ལགས་པས། །འདི་དང་མི་འབྲལ་ཡུན་དུ་སྟོན་པས་འགྲོགས་པར་ཞུ། །
འདི་སྤངས་གཅིག་པུར་འགའ་དང་གཤེགས་པ་རབ་མ་ལགས། །ཐ་མའི་ནང་ན་རྒྱལ་བཞག་སྤྲང་དང་འདྲ་བར་དེས། །ཤིན་ཏུ་གཉན་ཡང་སྟོན་པའི་བཀའ་འདི་བདག་ཅག་
གཅོག །དེ་སྐད་ཅེས་དད་པ་མ་སྐྱེས་པའི་འཁོར་རྣམས་ཀྱིས་གསོལ་ཏོ། །སྟོན་པས་བཀའ་བསྩལ་པ། འདུས་པའི་འདུས་རྣམས་དབང་པོ་བརྟོད། །ལོག་པར་འཁོར་བས་
བསྐྱར་ལ་བཤད། །ངེས་པའི་དོན་ཡིན་དད་པས་བཟུང། །ལོངས་སྤྱོད་ཁྱིམ་གྱི་ཟང་ཟིང་དང༌། །ལས་ཀྱིས་འབྲེལ་གདུང་ཟླ་རོགས་དང༌། །སྙིང་དང་དབྱེར་མེད་བུ་ཚ་དང༌། །འབྲེལ་
བའི་འཁོར་འདབ་མང་པོ་རྣམས། །འཇིག་རྟེན་འདི་ཡི་སྐྱིད་རྟགས་རྐྱེན་ཡིན་ཏེ། །འདི་ནི་མི་རྟགས་དཔེར་ན་སེན་རྟུལ་ཙམ། །ལོངས་སྤྱོད་ཟང་ཟིང་སྒྱུ་མ་འདིས་བསླུས་ནས། །

སྡུག་བསྔལ་འཁོར་བར་གཏན་འཁྱམས་ངེས་པར་འོང་། །སྡུག་བསྔལ་ལས་ཀྱིས་བྱུང་བའི་ས་དེར་འདིས་ནི་སྟོང་མི་ཐེབས། །དེ་ཡི་ཕྱིར་ན་ཟང་ཟིང་འདི་ལ་དད་བསྐྱེད་གཏན་དུ་
ཆགས་ན་ཅི་ལ་སྨན། །འདི་ནི་དཔེར་ན་མགྲོན་པོ་གནས་མཐུན་ཙམ་ཞིག་ཡུད་ཙམ་འགྲོགས་ནས་སོ་སོར་འབྲེལ་བ་ཙམ། །དེ་ཡི་ཕྱིར་ན་འདུ་འཛི་བདུད་ཀྱིས་བསླུས་
པའི་ཁྱིམ་སྤང་རང་ཅག་རབ་ཏུ་འབྱུང༌། །དེ་སྐད་ཅེས་སྟོན་པས་བཀའ་བསྩལ་ཏོ། །དེ་ལ་དད་པའི་འཁོར་རྣམས་ཀྱིས་སྟོན་པའི་ཞལ་དུ་སྐྱུར་ནི་ཞུ་མ་སྤོབས་པར། ཤིན་ཏུ་
མ་དགའ་གདུངས་པའི་མྱ་ངན་སོ་སོར་སྐྱེས། །སྟོན་པའི་སྐུ་འཁོར་སྤྲིན་བཞིན་འདུས་ནས་འདུག །དེའི་དུས་དེའི་དུས་ན། བདུད་ཡུལ་མུན་ནག་གླིང་དགུ་ན། །བདུད་རྗེ་ཁྱབ་
པ་ལག་རིངས་འཁོར། །ཉན་པ་རྣ་གསང་འབུམ་སྡེས་ཐོས། །ཀུན་དགའ་སྤྲོ་བའི་སེམས་སྐྱེས་ནས། །ལྕགས་མཁར་སྒོ་བརྒྱ་ན། བདུད་རྗེ་ཁྱབ་པ་ཉལ་བ་ལ། །
རྣ་ཐོས་གཏམ་སྙན་སྨྲས་པའི་མདོ། །བདུད་རྗེ་ཁྱབ་པ་མ་གཟིམས་མགོ་ཐེག་དང༌། །བདུད་རྗེའི་འཁོར་ལ་གྲངས་མང་ཡང༌། །བདག་ཅག་ཉན་པ་རྣ་གསང་བས། །ངོ་

མཚར་ཆེ་བའི་གཏམ་སྙན་ཁུམས། །འོ་སྐོལ་བདུད་ལ་གནག་པ་ཡི། །གཡོ་སྒྱུའི་རྫུན་ཅན་གཤེན་རབ་ནི། །ལོངས་སྤྱོད་རྒྱལ་སྲིད་འཁོར་བོར་ནས། །
གཅིག་པུ་རིང་བུར་མེ་ཏོག་གླིང་ལ་བགྲོད། །ལྟ་སྤྱོད་དེ་ལ་རབ་ཏུ་རྩིས་ཡིན་ཁ་ནས་རབ་ཡིན་ཟེར། འཁོར་བ་མང་པོ་ཤིན་ཏུ་བཤོལ་མྱ་ངན་བདོ། གཤེན་རབ་བསྟན་
པ་ནུབ་ནས་སུ། བདུད་ཀྱི་བསྟན་པ་ད་ནི་དར་ཏེ་འགྲོ་བར་ཐོས། དེ་སྐད་ཅེས་བདུད་རྗེ་ལ་སྙན་པ་རྣ་གསང་རྣམས་ཀྱིས་གསོལ་ཏོ། །བདུད་རྗེ་ཁྱབ་པ་ལག་རིང་ཀྱང༌། །
ཤིན་ཏུ་དགའ་བའི་གཏམ་ཐོས་ནས། །དབུ་བཏེག་འཁོར་ལ་སྨྲས་པའི་མདོ། །བདུད་འཁོར་ཉན་པ་རྣ་གསང་གིས། །སྒྲ་དེ་ངེས་བསམ་མི་ཤེས་པ། །མི་མཐོང་མེད་པའི་
མིག་རྣོན་འབུམ། །གཤེན་གྱི་ཡུལ་དུ་ལེགས་པར་ལྟོས། །དུས་དེ་འབྱུང་བ་ཅང་རིགས་སམ། །བདུད་རྗེས་དེ་སྐད་འཁོར་ལ་སྨྲས། བདུད་རྗེ་ཁྱབ་པ་ལག་རིང་འཁོར། །ལྟ་
བ་མིག་རྣོན་བརྒྱ་ཡིས་སུ། །གཤེན་གྱི་ཡུལ་དུ་བལྟས་པས་མཐོང༌། །ཤིན་ཏུ་དགའ་བའི་སེམས་སྐྱེས་ནས། །བདུད་རྗེའི་སྙན་དུ་ཞུས་པའི་མདོ། །བདུད་འཁོར་ཉན་

པ་རྣ་གསང་གིས། །སྒྲ་ཡིས་ཐོས་པ་ཇི་བཞིན་དུ། །མིག་གིས་བལྟས་པས་ཇི་བཞིན་འདུག །ཉི་ནུབ་ཟླ་གསལ་ཇི་བཞིན་དུ། །གཤེན་རབ་བསྟན་པ་འགྲིབ་པ་འདྲ། །
བདུད་རྗེ་བསྟན་པ་འཕེལ་བ་འདྲ། །དེ་སྐད་ཅེས་ལྟ་བ་མིག་རྣོན་རྣམས་ཀྱིས་གསོལ་ཏོ། །བདུད་རྗེ་ཁྱབ་པ་ལག་རིངས་ཀྱང༌། །ཤིན་ཏུ་དགའ་བའི་སེམས་སྐྱེས་ནས། །བདུད་
འཁོར་རྣམས་ལ་སྨྲས་པའི་མདོ། །སྤྱིར་ན་འཇིག་རྟེན་ཁམས་འདི་ལ། །ནག་པོ་བདུད་ལས་དབང་ཆེ་མེད། །ནག་པོ་བདུད་ལས་དབང་ཆེ་མེད། །བདུད་རྗེ་ཁྱབ་པ་ང་ཡིན་ན། །བར་དུ་དུས་ལ་རྒྱུག་ལྡོག་བྱུང༌། །ང་ཡི་གོང་ན་དབང་ཆེ་བ། །རྫུན་ཅན་གཤེན་རབ་མི་བོ་བྱུང༌། །འཇིག་རྟེན་དབང་དུ་ཁོ་ཡིས་བསྡུས། །གཤེན་རབ་ཁ་ན་སྨྲོས་བ་དེ། །དོན་དུ་ནུབ་པའི་སྟོབས་བྱུང་ན། །ང་ཡང་དུས་ལ་རྒྱུག་ལྡོག་འབྱུང༌། །
གཤེན་ནུབ་བདུད་རྣམས་དར་ཏེ་འོང༌། །གདུག་པ་བདུད་ཀྱི་རྒྱལ་ཁམས་ཀུན། །གཤེན་ལ་བལྟ་ཉན་བྱེད་དུ་འདོང༌། །དེ་སྐད་ཅེས་འཁོར་ལ་སྨྲས། སྔ་རུ་སུན་ཕྱུང་བས་
དངོས་པོར་ནི་མ་ནུས་པར། སྨིག་རྒྱུ་དང་ལྷོ་བུར་དུ་སྤྲུལ་ནས། །ལོག་བྱེད་བདུད་ཚོགས་བསམ་འདས་ཀྱང༌། །སྟོན་པ་རབ་ཏུ་བྱུང་བ་ལ། །ཕྱོགས་བཞི་ཀུན་ནས་བསྐོར་
ནས་བལྟ། །དེ་ལ་སྟོན་པ་གཤེན་རབ་མི་བོ་ནི། རྣམ་པ་ཐམས་ཅད་མཁྱེན་པ་ཡིན་པས་ལོག་བྱེད་བདུད་ལ་སོགས་པ་ཡང༌། ཤིན་ཏུ་སྤྲོ་ལ་དགའ་དད་ནས། །

མང་པོས་ལྟ་ཉན་བྱེད་པ་ཡང༌། །ཐུགས་ཀྱི་ས་ལེ་གསལ་བར་མཁྱེན། །དོན་ཆེད་དེ་ཡི་ཕྱིར་ན་ཡང༌། །གཞན་དག་དྲེགས་པའི་བདུད་འདུལ་ནས། །བདག་
ཉིད་ཕུང་པོ་གཞོམ་པར་དགོངས། །ཉི་མ་ཤར་བའི་ཟེར་ཁ་ལ། །སྤྲིན་ལྟར་འཐིབས་པའི་འཁོར་ནང་དུ། །འཁོར་བ་རྒྱུན་ཐག་གཅད་པའི་ཕྱིར། །སྟོན་པས་ཁྱིམ་སྤངས་རབ་
ཏུ་བྱུང༌། །ཚིགས་སུ་བཅད་ནས་བཀའ་སྩལ་གྱིན། །དང་ལ་ཕྱི་ཡི་རྒྱན་རྣམས་བཅོམ། །སྟོན་པ་གཤེན་རབ་སྐུ་མཆོག་ལ། །རིན་པོ་ཆེའི་རྒྱན་རྣམས་ལ། །ལྗོན་
ཤིང་ལོ་འབྲས་བཞིན་དུ་གནས་པ། སྐུ་ལས་གསེར་གྱི་ཟངས་གྲི་ཕྱུང། །བྲེགས་ནས་མདུན་དུ་ཕུང་པོར་སྤུངས། །ཆགས་ན་འཁོར་བར་ལྟུང་བ་ཡིན། །རྒྱན་ལ་ཆགས་
པའི་སྐྱོན་སྤངས་ཏེ། །ཕྱག་གིས་བླངས་ཏེ་ཕྱོགས་བཅུར་གཏོར། །དམིགས་མེད་སྦྱིན་པ་རྒྱ་ཆེན་བཏང༌། །ཕྱོགས་བཅུར་རིན་ཆེན་ཆར་བཞིན་བབས། །སྦྱིན་པ་ཕྱོགས་
མེད་སྟོབས་མཆོག་དེས། །འདོད་པས་གདུངས་པའི་སེམས་ཅན་རྣམས། །རིན་པོ་ཆེ་ཡི་གཏེར་དང་ཕྲད། །འདོད་པ་ཕྲད་ཀྱིན་རེ་བ་སྐོངས། །རིན་ཆེན་རྒྱན་སྤངས་

ནུས་མཐུ་དེས། །ཡེ་ཤེས་ལྷ་ཡི་ཐུགས་རྗེ་ལས། །བར་སྣང་སྟོང་པའི་ཁམས་སུ་ནས། །རིན་ཆེན་བླང་བའི་རྒྱན་ལྔ་བབས། །ཧོས་རུ་གསིལ་བ་སྒྲ་སྙན་དང༌། །སྤུ་གྲི་ངར་
ལྡན་རྣོན་པོ་དང༌། །ཚེམས་ཁབ་དབལ་མོ་སོ་ལེབ་དང༌། །ཁྲུས་བུམ་གཙང་མ་པད་གདན་དང༌། །གཞི་སྐུར་བཅུད་ལྡན་པད་གྱེས་དང༌། །དེ་ལྔ་ཡས་མར་མདུན་དུ་བབས། །
སྟོན་པ་རབ་ཏུ་བྱུང་ནས་སུ། །རིན་པོ་ཆེ་ཡི་རྒྱན་སྤངས་པས། །བླང་བར་རིན་ཆེན་དེ་ལྔ་གནང༌། །དེ་ནས་ཡང་སྟོན་པ་གཤེན་རབ་སྐུ་ལུས་ལ། །དུད་འགྲོ་སྤུ་སླུབས་
དར་ཟབ་ལ་སོགས་ཏེ། །ཁ་དོག་རྣམ་ལྔ་འདྲེས་པ་ལ་སོགས་པས། །གཞའ་ཚོན་གུར་བཞིན་སྐུ་ལ་གསོལ་བ་ནི། །ཕུད་ནས་མདུན་དུ་ཕུང་པོར་སྤུངས། །ཆགས་
ནས་འཁོར་བར་ལྟུང་བ་ཡིས། །རྒྱན་ལ་ཆགས་པའི་སྐྱོན་སྤངས་ཏེ། །ཕྱག་གིས་བླངས་ཏེ་ཕྱོགས་བཅུར་གཏོར། །དམིགས་མེད་སྦྱིན་པ་རྒྱ་ཆེན་གཏང༌། །ཕྱོགས་
བཅུར་གཞན་ཚོན་འོད་དུ་འཁྲིགས། །སྦྱིན་པ་ཆགས་མེད་སྟོབས་མཆོག་དེས། །འདོད་པས་གདུངས་པའི་སེམས་ཅན་རྣམས། །མཛེས་ལྡན་ཁ་དོག་སྣ་དྲུག་གིས། །

གཟུགས་ཀྱི་ལོངས་སྤྱོད་གཏེར་དང་འཕྲད། །ཡིད་དགའ་སེམས་ལ་སྤྲོ་བ་སྐྱེས། །འདོད་པ་འཕྲད་ཀྱིན་རེ་བ་སྐོངས། །སྤུ་སླུབས་གོས་སྤངས་ནུས་མཐུ་
དེས། །ཡེ་ཤེས་ལྷའི་ཐུགས་རྗེ་ལས། །བར་སྣང་སྟོང་པའི་ཁམས་ནས་སུ། །ན་བཟའ་བླང་བའི་གོས་དྲུག་བབས། །པད་ཞུ་སུལ་བུ་རྩ་ལྔ་དང༌། །རྨད་གོས་གླིང་སྣམ་
རྩ་ལྔ་དང༌། །རྨད་འོག་གླིང་སྣམ་རྩ་ལྔ་དང༌། །སྨད་ཤམས་སུལ་བུ་རྩ་ལྔ་དང༌། །སྟོད་གོས་སུལ་བུ་རྩ་ལྔ་དང༌། །རྨད་ལྷྭམ་པད་རྩིག་གཉིས་སྦྱོར་དང༌། །དེ་དྲུག་ཡས་
མར་མདུན་དུ་བབས། །སྟོན་པ་རབ་ཏུ་བྱུང་ནས་ནས། །དུད་འགྲོའི་སྤུ་སླུབས་གོས་སྤངས་པས། །བླང་བར་ན་བཟའ་རིས་དྲུག་གནང༌། །དེ་ནས་ཡང་སྟོན་པ་གཤེན་
རབ་སྐུ་མཆོག་ལ། །དབུ་སྐྲ་ལྕུག་མཉེན་གཡུ་མདངས་ལ། །དབང་གི་གཙུག་ཕུད་བཅས་པ་དང༌། །ཚེ་ཡི་ལན་ཕྲན་བསླས་པ་དང་། །ཕུང་པོ་བཅོམ་ཞིང་ཤེད་སྨད་ན། 
སེམས་ཉིད་ཞི་ཞིང་གདུལ་བའི་ཕྱིར། །ཐུགས་རྗེ་སྤྲུལ་པའི་བྱིན་རླབས་ཀྱིས། །ནམ་མཁའ་སྟོང་པའི་ཁམས་དཀྱིལ་ནས། །སྤུ་གྲི་ངར་འཇམ་རྣོ་བབས་དེས། །ཕྱག་

གིས་བཞར་ནས་མདུན་དུ་སྤུངས། །ཆགས་ན་འཁོར་བར་ལྟུང་བ་ཡིས། །རྒྱན་ལ་ཆགས་པའི་སྐྱོན་སྤངས་ཏེ། །ཕྱག་གིས་བླངས་ཏེ་ཕྱོགས་བཅུར་གཏོར། །ཐུགས་
རྗེ་ཆེན་པོའི་བྱིན་རླབས་དེས། །ཕྱོགས་བཅུའི་འཇིག་རྟེན་ཐམས་ཅད་དུ། །མཛེས་ལྡན་མེ་ཏོག་ཆར་དུ་བབས། །སེམས་ཅན་རྣམས་ཀྱི་ཉོན་མོངས་ཞི། །ནང་གི་
རྣམ་ཤེས་གདུལ་བའི་ཕྱིར། །ཕྱིའི་ཕུང་པོ་སྐྲ་བྲེགས་ནུས་མཐུ་དེས། །ཡེ་ཤེས་ལྷ་ཡི་ཐུགས་རྗེ་ལས། །གཞལ་ཡས་འོད་ཀྱི་གདུགས་སུ་འཐིབས། །གཙང་སྒྲ་
ཁྲུས་ལ་ཞུགས་པའི་ཕྱིར། །ཁྲུས་བུམ་གཙང་མ་པད་གདན་ནས། །བདུད་རྩི་རྒྱུན་མ་ཆུ་རྒྱུན་སྦྲེངས། །སྒྱུ་མའི་ལུས་ནི་དག་པར་བཀྲུས། །དེ་ནས་སྟོན་པ་གཤེན་
རབ་མི་བོ་ཡིས། །རྨད་གོས་རིགས་དྲུག་སྐུ་ལ་གསོལ། །ཧོས་རུ་སྒྲ་སྙན་ཕྱག་ཏུ་བསྣམས། །སྤུ་གྲི་ངར་ལྡན་རྣོན་པ་དང༌། །ཚེམས་ཁབ་དབལ་མོ་སོ་ལེབ་དང༌། །
ཁྲུས་བུམ་གཙང་མ་པད་གདན་དང༌། །གཞི་བསྐུར་བཅུད་ལྡན་པད་གྱེས་དང་། །པད་ཁུག་པད་མ་སྔོན་པོར་བླུགས། །སྤྲིན་ཕུང་ཙམ་གྱི་ལོངས་སྤྱོད་ལ། །མི་ཆགས་སྤང་

པའི་དོན་ཆེད་ཀྱིས། །པད་ཆ་དེ་རྣམས་འཕྲག་ལ་བཀལ། །འཁོར་དང་རྒྱལ་སྲིད་ཕྱིར་ལ་བོར། །སྟོན་པ་གཤེན་རབ་གཅིག་པུ་ཉིད། །མེ་ཏོག་གླིང་
ལ་དཀའ་ཐུབ་མཛད་དུ་གཤེགས། །དེའི་དུས་དེའི་དུས་ན། སྟོན་པའི་སྐུ་འཁོར་མང་པོ་ལ། །སྡེ་རིས་གཉིས་སུ་ཆད་པ་ཡང༌། །གྲངས་ལ་མང་ཉུང་བསམ་འདས་བྱུང༌། །སྟོན་
པ་སྐུ་ཡིས་བོན་སྟོན་དུས། །སེམས་ཅན་ལས་སྐལ་བཟང་མང་ཡང༌། །འཁོར་བ་སྤངས་ནས་སྤྱོད་པ་ནི་ཤིན་ཏུ་གྲངས་ཉུང་ལ། འཁོར་བ་བླངས་ནས་སྤེལ་བ་ནི་ཤིན་
ཏུ་གྲངས་མང་བས། གྲངས་མང་ཤིན་ཏུ་ཁ་དྲག་ཤེད་ཆེ་ནས་གཤེན་རབ་འཁོར་བའི་ཁྱིམ་སྤངས་དལ་འབྱོར་རབ་ཏུ་བྱུང༌། མེ་ཏོག་གླིང་ལ་གཅིག་པུ་གཤེགས་པ་ཡི། །
སླད་གང་དད་པའི་འཁོར་སྡེ་འགྲོ་དབང་མེད་པ་རུ། །མི་དད་པའི་འཁོར་སྡེས་སྟོན་པའི་སྐུ་ལ་འཇུས། །སྤྲིན་ཕུང་བཞིན་དུ་སྐུ་བསྐོར་ནས་གཤེན་བུ་རྐོང་ཙས་ཞུས་པའི་མདོ། །
ཡབ་གཅིག་སྟོན་པ་གཤེན་རབ་ལགས། །འཇིག་རྟེན་ཁམས་ཀྱི་སེམས་ཅན་ལ། །བསོད་ལྡན་འཁོར་མང་རྒྱལ་སྲིད་ཡོང་བདལ་ན། །ཉི་ཤར་འོད་ཟེར་མུན་པའི་

ཚོགས་ཀྱིས་གཡོགས་པ་བཞིན། །བར་འདིར་སྟོན་པའི་ཐུགས་ལ་འདི་ལྟ་བྱུང༌། །བསོད་ལྡན་འཁོར་དང་རྒྱལ་སྲིད་ཡོངས་བོར་ནས། །ཞལ་དང་ཐུགས་ལ་རབ་ཏུ་རྩིས་
ནས་སུ། །གཅིག་པུ་མེ་ཏོག་གླིང་ལ་དཀའ་ཐུབ་མཛད་དུ་གཤེགས། །དེ་ལ་རབ་ཏུ་རྩིས་ནས་ཤེས་པ་འཁྲུལ་བའི་འཁོར། །སྡེ་རིས་གཉིས་སུ་བཅད་ནས་སྡེ་ཅིག་
སླད་གང་ཆས། །འདི་ནི་རྒྱལ་སྲིད་ལོངས་སྤྱོད་རིན་པོ་ཆེ་འཇིགས་པས། །འཁོར་འདི་མི་རིགས་ཡང་དག་སྟོན་པའི་རྟིང་མ་གནོན། །དེ་སྐད་ཅེས་གཤེན་བུ་རྐོང་
ཙས་སྨྲས་ནས། འཁོར་བ་བཅད་ནས་འཁོར་སྤངས་བྱེད་པའི་འཁོར་བྱ་དབང་མེད་པར་ནན་གྱིས་མནན་ནས། ཁྲིམས་ཀྱ་འོག་ཏུ་བཅུག །དེ་ནས་ལ་ལས་
སྟོན་པའི་ཞབས་འཇུས་ནས་བཏེག །ལ་ལས་སྟོན་པའི་ཕྱག་ནས་འཇུས་ནས་བཏེག་ནས། མེ་ཏོག་གླིང་ལ་གཅིག་པུར་གཤེགས་དབང་མེད་པར་བར་པོ་སོ་
བརྒྱད་ཀྱི་ནང་དུ་བཏེག་ནས་འཁོར་རྣམས་ཀྱིས་ཞུས་པའི་མདོ། སྟོན་པ་གཤེན་རབ་མི་བོ་ལགས། །གནས་མཆོག་དམ་པའི་ཡུལ་སྤངས་ནས། །མེ་ཏོག་

གླིང་ལ་ཡུལ་མཛད་པ། །འབྲུ་བཅུད་སྣ་དགུའི་བཅུད་མི་སྨིན། །བཞུགས་ཤིང་ཕྱི་ཕྱིར་འགྱོད་དེ་འཆི། །ཤིན་ཏུ་དཀའ་བས་མི་ཐུབ་ངེས། །མེ་ཏོག་གླིང་ལ་མ་
གཤེགས་པར། །བཞུགས་ཡུལ་དམ་པའི་དབུས་སུ་བཞུགས། །སྟོན་པའི་བཀའ་སྩལ་པ། བདེ་སྒྲུབ་རབ་ཏུ་བྱུང་བ་དང༌། །ཡུལ་ལ་ཆགས་པ་གཉིས་མི་འགྲུབ། །མི་
ཆགས་རྟུལ་ཤུགས་བསྐྱེད་པའི་ཕྱིར། །མི་འཁོར་ཡུལ་ལ་མི་ཆགས་སྤངས། །ཡང་འཁོར་རྣམས་ཀྱིས་ཞུས་པའི་མདོ། །སྟོན་པ་གཤེན་རབ་མི་བོ་ལགས། །བར་པོ་
སོ་བརྒྱད་མཁར་སྤངས་ནས། །གཅིག་པུ་གླིང་ལ་བཞུགས་ཙམ་ན། །སྐྱི་འཇིགས་ཉམས་མི་དགའ་དེ་འཆི། །འགྱོད་སེམས་ཐུགས་ལ་ཡང་ཡང་འབྱུང༌། །ཤིན་ཏུ་
དཀའ་བས་མི་ཐུབ་ངེས། །མེ་ཏོག་གླིང་ལ་མ་གཤེགས་པར། །བར་པོ་སོ་བརྒྱད་མངའ་བདག་མཛད། །སྟོན་པས་བཀའ་སྩལ་པ། ཆེ་དྲེགས་སྡུག་བསྔལ་མཚོ་སྐམ་དང༌། 
མཁར་ལ་ཆགས་པས་གཉིས་མི་འགྲུབ། །མི་འཁོར་རྒྱུན་ཐག་གཅད་པའི་ཕྱིར། །ཞེན་ལྟུང་མཁར་ལ་མི་ཆགས་སྤོང༌། །ཡང་འཁོར་རྣམས་ཀྱིས་ཞུས་པའི་མདོ། །

སྟོན་པ་གཤེན་རབ་མི་བོ་ལགས། །སྐུ་དང་དབྱེར་མེད་གྲོགས་སྤངས་ནས། །གཅིག་པུར་གླིང་ལ་གཟིགས་ཙམ་ན། །སྡུག་བསྔལ་ཆགས་པའི་འདོད་སེམས་འབྱུང༌། །མཛེས་
ལྡན་བཙུན་མོ་ཐུགས་ལ་རྒྱུ། །ཤིན་ཏུ་དཀའ་བའི་མི་ཐུབ་ངེས། །མེ་ཏོག་གླིང་ལ་མ་གཤེགས་པར། །མེ་ཏོག་བཙུན་མོ་རྣམས་དང་རོལ། །སྟོན་པས་བཀའ་སྩལ་པ། 
ཡུན་གྱི་བདེ་གནས་བཙལ་བ་དང༌། །འཕྲལ་གྱི་ཆགས་འཁོར་གཉིས་མི་འགྲུབ། །བདུད་ཀྱི་བསླུ་བྲིད་སྤང་བའི་ཕྱིར། །དུག་འདམ་ཁྱིམ་ལ་མི་ཆགས་སྤོང༌། །ཡང་
འཁོར་རྣམས་ཀྱིས་ཞུས་པའི་མདོ། །སྟོན་པ་གཤེན་རབ་མི་བོ་ལགས། །ཐུགས་དང་དབྱེར་མེད་སྲས་སྤངས་ནས། །གཅིག་པུར་གླིང་ལ་འཁྱམས་ཙམ་ན། །འདོད་པའི་སྡུག་
བསྔལ་ཕྱི་ཕྱིར་སྐྱེ། །སྙིང་ཐག་སྲས་བུ་འཕྲེང་ཞིང་རྒྱུ། །ཤིན་ཏུ་དཀའ་བས་མི་ཐུབ་ངེས། །མེ་ཏོག་གླིང་ལ་མ་གཤེགས་པར། །ཐུགས་རྟེན་སྲས་བུ་རྣམས་དང་རོལ། །སྟོན་
པས་བཀའ་སྩལ་པ། །མཐོ་རིས་སྐྲས་ལ་འཛེགས་པ་དང༌། །བསླུ་བྲིད་བུ་བསྲལ་གཉིས་མི་འགྲུབ། །འཁོར་བའི་གདོས་ཐག་བཅད་པའི་ཕྱིར། །ལན་ཆགས་བུ་ལ་ཡིད་

བྱུང་སྤོང༌། །ཡང་འཁོར་རྣམས་ཀྱིས་ཞུས་པའི་མདོ། །སྟོན་པ་གཤེན་རབ་མི་བོ་ལགས། །གསུང་དང་དབྱེར་མེད་སློབ་བུ་རྣམས་སྤངས་ནས། །གཅིག་
པུ་གླིང་ལ་བཞུགས་ཙམ་ཙམ་ན། །སྐྱོ་ལ་ངས་པའི་སྡུག་བསྔལ་འཆི། །སྤྲིན་ཚོགས་སློབ་བུ་དགོངས་ཤིང་འཕྲེང༌། །ཤིན་ཏུ་དཀའ་བས་མི་ཐུབ་ངེས། །མེ་ཏོག་གླིང་ལ་
མ་གཤེགས་པར། །སྤྲིན་ཚོགས་སློབ་འབངས་རྒྱུད་དཀྲོལ་འཚལ། །སྟོན་པས་བཀའ་སྩལ་པ། བདག་བཞིན་དོན་དང་ལྡན་ན་སློབ་བུ་དམ་པའི་མཆོག །བདུད་ཀྱིས་
སླུས་ནས་འཁོར་བར་འཆལ་པའི་བློ། །བདག་ཀྱང་རབ་ཏུ་བྱུང་ན་རྒྱུད་ཁྲོལ་དོན་ལ་བསྟེན། ཞེན་ཆགས་ཁྱིམ་ལ་ཞེན་པ་རྣམས་དང་བདག་མི་འགྲོགས། ཡང་འཁོར་
རྣམས་ཀྱིས་ཞུས་པའི་མདོ། སྟོན་པ་གཤེན་རབ་མི་བོ་ལགས། །ཡོ་བྱད་ཡོན་ཏན་རྫས་སྤངས་ནས། །གཅིག་པུ་གླིང་ལ་བཞུགས་ཙམ་ན། །སྦྲིབས་ལ་བསེར་བའི་
སྡུག་བསྔལ་འཆི། །ཟས་ནོར་ལོངས་སྤྱོད་དགོངས་ཤིང་འཕྲེང༌། །ཤིན་ཏུ་དཀའ་བས་མི་ཐུབ་ངེས། །མེ་ཏོག་གླིང་ལ་མ་གཤེགས་པར། །ལོངས་སྤྱོད་ཟས་ནོར་གཏེར་

སྤྱོད་འཚལ། །སྟོན་པས་བཀའ་སྩལ་པ། མི་ཆགས་ཐར་ལམ་བགྲོད་པ་དང༌། །ཟང་ཟིང་ནོར་ཆགས་གཉིས་མི་འགྲུབ། །སྡུག་བསྔལ་ཟང་ཟིང་ནོར་སྤངས་ཕྱིར། །སྒྱུ་མའི་སླུ་
བྲིད་ཟས་ནོར་སྤོངས། །ཡང་འཁོར་རྣམས་རྣམས་ཀྱིས་ཞུས་པའི་མདོ། །སྟོན་པ་གཤེན་རབ་མི་བོ་ལགས། །ཕྲིན་ལས་འབངས་འཁོར་གཡོགས་སྤངས་ནས། །གཅིག་པུར་
གླིང་ལ་འཁྱམས་ཙམ་ན། །སྐྱོ་ངས་སྡུག་བསྔལ་མཚོ་དང་འགྲོགས། །སྐུ་རྐྱེན་འབངས་འཁོར་འཕྲེང་ཞིང་བཞེད། །ཤིན་ཏུ་དཀའ་བས་མི་ཐུབ་ངེས། །མེ་ཏོག་གླིང་ལ་མ་
གཤེགས་པར། །མི་འབྲལ་གཡོག་འཁོར་རྣམས་དང་བཞུགས། །སྟོན་པས་བཀའ་སྩལ་པ། གཅིག་པུ་མི་ཡེངས་སེམས་ཉིད་རྙེད། །འཁོར་གཡོག་ཐ་དད་སེམས་ཉིད་
སླུ། །ངང་ཉིད་ཀློང་ན་བདེ་བའི་ཕྱིར། །ཐ་དད་འཁོར་ལ་མི་ཆགས་སྤོང༌། །དེ་ནས་འཁོར་རྣམས་གཅིག་པུར་མི་གཤེགས་པའི་གྲོས་བཏབ་པས། མི་གཤེགས་པའི་
ཞལ་མར་མ་གནང་ངོ༌། །དེར་དགོངས་ཀྱིས་ཉི་རྒས་དགོང་དྲོ་ལ་བབ་ནས་། གཞའ་ཚོན་རིས་ཀྱིས་གདན་བཏིང་ནས། རོ་མཆོག་ལྡན་པའི་དགོང་དྲོ་དྲངས་ནས་གདན་ལ་བཞུགས་

ནས་གསོལ་དུ་མ་གནང་བར་འཚོགས་པའི་འཁོར་རྣམས་ལ་བཀའ་སྩལ་པ། གཅིག་པུས་གླིང་ལ་བདེ་བསྒྲུབ་དང༌། །ཆེ་དྲེགས་གདན་ལ་བཞུགས་
མི་འགྲུབ། །དོན་ལས་འགལ་བས་རིས་གདན་སྤོངས། །ཉིན་མོ་རྣམ་ཤེས་ཡུལ་ལ་ཡེངས། །གཡེམ་དང་འདོད་ཆགས་དེ་ཕྱིར་རྒྱུ། །ནུབ་མོ་རྣམ་ཤེས་ནང་དུ་འདུ། །ཞེན་
པའི་འདོད་ཆགས་སྐྱེ་བའི་རིགས། །དེ་ཕྱིར་སེམས་ཉིད་ལོག་པར་རྒྱུ། །འདོད་ཆགས་སྐྱེ་བ་ཤེད་སྨད་ཅིང་། །སེམས་ཉིད་དོན་ལ་གཏད་པའི་ཕྱིར། །དགོང་གི་དྲོ་ལ་ཆགས་མི་བྱ། །
དགོང་གི་དྲོ་ལ་ཆགས་པ་ན། །ལུས་པོ་ཤེད་ཆེ་འདོད་ཆགས་ཆེ། །སེམས་ཉིད་དོན་ལ་གཏད་པར་དཀའ། །དེ་ཕྱིར་དགོང་གི་ཁ་ཟས་སྤོང༌། །དེ་ནས་འཁོར་རྣམས་ཀྱིས་
གཤེགས་པའི་དབང་མེད་པར་མཁར་བར་པོ་སོ་བརྒྱད་ཀྱི་རྩེ་མོ་ལ་གཟིམས་པར་ཞུས་ནས། མ་གནང་པར་འཁོར་རྣམས་ལ་བཀའ་སྩལ་པ། ཁྲི་སྟན་ཆེན་པོ་བྱ་བ་འདི། །
ཆེ་དྲེགས་བདུད་ཀྱི་སྤྱོད་ཡུལ་ཡིན། །དམ་པའི་དོན་དང་འགལ་འགྱུར་པས། །མཁར་གྱི་རྩེ་ལ་མི་ཉལ་སྤོང༌། །དེ་ནས་སྐུ་འཁོར་རྣམས་ཀྱིས་རིན་པོ་ཆེའི་བཀང་སར་གསེར་

ཁྲི་གཡུ་ཁྲིའི་སྟེང་དུ་གཟིམས་སུ་གསོལ་ན། གཟིམས་སུ་མ་གནང་པར་འཁོར་ལ་བཀའ་སྩལ་པ། ཁྲི་སྟན་བཟང་པོ་བྱ་བ་འདི། །ཆེ་དྲེགས་བདུད་ཀྱི་སྤྱོད་ཡུལ་ཡིན། །
དམ་པའི་དོན་ལས་འགལ་འགྱུར་པས། །རིན་པོ་ཆེའི་ཁྲི་སྟན་སྤོང༌། །དེ་ནས་བཙུན་མོ་ཧོས་ཟ་རྒྱལ་མེད་ཀྱིས་སྨྲས་པ། སྣང་སྲིད་གསལ་བའི་སྟོན་པ་ལགས། །བར་
ཆད་གནོད་པ་བདག་མི་བགྱིད། །མི་ལུས་ཐོབ་པའི་དུས་འདི་ལ། །ངན་སོང་རྒྱུ་སྐྱེན་ཆེད་མི་ཆེ། །དེ་སྐད་ཅེས་སྨྲས་ནས། སྟོན་པའི་སྐུ་ཕྱིར་མ་འཁོར་རོ། །བཙུན་
མོ་དཔོ་ཟ་ཐང་མོ་དང༌། །བཙུན་མོ་རྐོང་ཟ་ཁྲི་ལྕམ་གཉིས་ཀྱི་སྟོན་པའི་སྐུ་གཡས་དང་། གཡོན་དུ་བཞུགས་ནས་མཆིད་ཞུས་པའི་མདོ། སྐྱིད་བརྒྱགས་མི་ལུས་
ཐོབ་པའི་དུས་འདི་ལ། སྐྱིད་རྟགས་ལོངས་སྤྱོད་རོལ་མོ་འདི་ལགས་ན། འདི་ལ་མི་ཆགས་གཅིག་པུར་གཟིམས་པའི་ལུགས་ཅི་མཆིས། གཟིམས་མལ་ཁྲི་
སྟན་མཛད་པའི་ཞུ་བ་འབུལ། བཙུན་མོ་གཉིས་ཀྱིས་དེ་སྐད་ཅེས་གསོལ་ཏོ། །དེ་ལ་སྟོན་པས་བཀའ་སྩལ་པ། སེམས་ཅན་ཐམས་ཅད་ཉོན་མོངས་སྙིང་རེ་རྗེ། །ཐར་ལམ་

མི་ཕྱེད་སྐྱེ་དང་འཆི་ལ་རྟག་པའང༌། ཆགས་པའི་ལས་ངན་སྲེད་ལེན་འདི་ལས་བྱུང༌། །ཧ་ལའི་དུག་འདམ་མི་སྤྱོད་ངས་ནས་སྤངས་བ་ཡིན། །ཁྲི་སྟན་
ཆེན་པོ་བྱ་བ་འདི། །སྲིན་མོ་སྟན་དུ་བཏིང་པ་ཡིན། །བླ་གབ་ཆེན་པོ་བྱ་བ་འདི། །སྲིན་པོ་གོས་སུ་གོན་པ་ཡིན། །འཁོར་བའི་སེམས་ཅན་ཕོ་དང་མོ། །མཐོ་རིས་
ཐར་པའི་གནས་འདོད་ན། །ཕོ་རྣམས་ཁྲི་སྟན་ཆེན་པོ་སྤོངས། །མོ་རྣམས་བླ་གབ་ཆེན་པོ་སྤོང་། །དེ་སྐད་ཅེས་བཀའ་སྩལ་ནས། གཅིག་པུས་པད་ཤུན་གྱི་གདིང་
བ་བཏིང་ནས་བཀད་སའི་ཐང་ལ་གཟིམས་སོ། །ནང་པར་སྐར་ཆེན་ཤར་ཙམ་ན། ཀློང་རྒྱས་བདེར་གཤེགས་སྟོང་གི་མཚན་རྣམས་བརྗོད། ནམ་ལངས་ཤམ་པོ་ལྷ་རྩེ་
ཕོགས་གསུམ་བསྐོར་ནས། གཏོ་བུ་དོད་དེ་གྲངས་པའི་ལྷ་གཤེན་བརྒྱ་ལ་མཚན་ཕྱག་འཚལ། ཉི་མའི་རྩེ་ལ་ཁྲུས་དང་གཙང་སྒྲ་དག་པར་མཛད། དེ་ནས་སྙིང་པོ་
རྣམ་གསུམ་བརྒྱ་དང་ལྔ་བཅུ་ཚང་པར་བཟླས། དེ་ནས་འཁོར་རྣམས་ཀྱི་རོ་མཆོག་དང་ལྡན་པའི་གསོལ་ཟས་བདའ་དགུ་དྲངས་ནས། སྟོན་པ་ཡིས་གསོལ་ཟས་སྤོང་ལེན་

བཀའ་བསྩལ་པ། ཤ་ཞེས་བྱ་བའི་ཁ་ཟས་འདི། མི་ཟ་སྤངས་བའི་རྒྱུ་ཡིན་ནོ། །མི་སྤང་ཟ་རྒྱུ་ཡིན་པ་ལ། ཁམས་གསུམ་འཁོར་བའི་སེམས་ཅན་ཟོ་ཆུ་བཞིན་
དུ་རྒྱུད། ཕ་མ་བུ་ཚ་ཚང་ཟླ་ལ་སོགས་ཏེ། གཉེན་གདུང་འབྲེལ་བའི་འཁོར་བའི་ཤ་ཡིན་ནོ། །ཤིན་ཏུ་ཡ་ང་རབ་ཏུ་སྐྱི་འཇིགས་སྤོངས། །བདག་ཉིད་ཤ་ཁྲག་ལུས་སུ་
འདུག་པ་ལ། །གཞན་གྱི་ཤ་དང་ཁྲག་ཟ་རབ་ཏུ་ཡ་རེ་ང༌། །སྲིན་པོ་ཉིང་ཤ་ཅན་དང་དབྱེ་བ་མེད་པས་སྤོང༌། །ཤ་ཞེས་བྱ་བའི་མཚན་ཉིད་འདི། །སེམས་ཅན་སྲོག་
བཅད་རྒྱུ་ལས་བྱུང༌། །སྙིང་རྗེ་མེད་པས་དམྱལ་བར་ལྟུང༌། །ཤིན་ཏུ་ཡ་ང་མི་ཟ་སྤོང༌། །ཤ་ཞེས་བྱ་བའི་རྒྱུ་རྐྱེན་ནི། །ཕ་མ་གཉིས་ཀྱི་དཀར་དམར་ཡིན། །མིག་གི་མཐོང་ན་སྐྱི་
རེ་འཇིགས། །ལག་ཏུ་བླངས་ན་ཡ་རེ་ང། །སྣ་ཡིས་དྲི་ཚོར་སྐྱུག་རེ་བྲོ། །ལྕེ་ཡི་རོ་ལ་བླངས་ནས་སུ། །ཁོང་དུ་བསྟིམ་པའི་ལུགས་ཅི་ཡོད། །འདོད་ཆགས་སྐྱེད་པའི་
རྒྱུ་ཡིན་ནོ། །ཤིན་ཏུ་སྤང་བའི་རིགས་སུ་གཏོགས། །སེམས་ཅན་མི་མཐུན་རིགས་མང་བས། །ཤ་ཟོས་དྲི་དང་ལྡན་པ་ཤིན་ཏུ་ཡ་ང་བས། །གཙང་མའི་ལྷ་རིགས་རྣམས་

ཀྱང་མི་འཁོར་འབྲོས་པར་འགྱུར། །བདུད་རིགས་སྲིན་པོ་རྣམས་ཀྱིས་འདེད་ཅིང་བསྐོར་བར་འགྱུར། །སྲིན་གྱི་གྲོགས་ངན་དྲི་མ་འགོས་པ་ཡིས། །དུག་ལྔའི་
རྩ་བ་སྐྱེད་དང་ངན་འགྲོར་འཁྱམས་པའི་རྒྱུ། །ཟས་སུ་ཁ་ཟས་ཤ་མི་ཟ་བར་བདག་ནི་གཏན་དུ་སྤོང༌། །དེ་ནས་ཡང་བཀའ་བསྩལ་པ། སྒོག་དང་གཙོང་ཞེས་བྱ་
བའི་ཁ་ཟས་འདི། །མི་བཟའ་སྤངས་བའི་རྒྱུ་ཡིན་ནོ། །ཁམས་གསུམ་འཁོར་བའི་སེམས་ཅན་ལ། །ལྷ་རིགས་ཀླུ་རིགས་གཙང་མ་རྣམས། །ཟོས་པའི་དྲི་མ་
ཡ་ང་ནས། །དཔག་ཚད་གཅིག་ཏུ་འཁོར་མི་ནུས། །ལྷ་ཀླུ་བསོད་ལྡན་མ་འཁོར་སྐྱོན་དེ་ཡིས། །འཇིག་རྟེན་བསོད་ལྡན་མཐུ་དབང་དངོས་གྲུབ་ཆུང༌། །དེའི་ཕྱིར་
སྒོག་གཙོང་མི་བཟའ་སྤོང༌། །སྒོག་དང་གཙོང་འདི་ཟོས་པས་ཉེས་སྐྱོན་གྱིས། །འདུ་བ་རྣམ་བཞི་ནད་དང་མཐུན་པ་ཉུང༌། །ཚེ་ལ་བར་ཆད་ཡོང་བའི་ཕྱིར་ཀྱང་མི་ཟ་སྤོང༌། །
བདེ་བར་གཤེགས་པ་ལྷ་ཡི་ཕོ་བྲང་དུ། །ཕྱིན་ནས་དྲི་ངའི་དྲི་དེས་ཕོག་ན་ཡང༌། །སྐྱེ་བ་ལྔ་བརྒྱའི་བར་དུ་བསེ་དྲི་ཅན་དུ་སྐྱེ། །དེའི་ཕྱིར་ན་སྒོག་གཙོང་ཁ་ཟས་མི་ཟ་

གཏན་དུ་སྤོང༌། །སྒོག་དང་གཙོང་ཞེས་བྱ་བའི་ཁ་ཟས་འདི། །ཤ་ཁྲག་ལུས་བླངས་སེམས་ཅན་ཐམས་ཅད་ཀྱི། ཚད་དང་མཉམ་པར་སྲིན་གྱི་གྲོང་ཁྱེར་བཞི་ཁྲི་བཞི་
སྟོང་ཡོད། །གྲང་བའི་ཤས་ཆེ་རྣམས་ལ་གྲངས་ཚད་བསམ་ལས་འདས། །སྒོག་དང་གཙོང་གི་ཁ་ཟས་ཟོས་པ་ན། །སྲིན་གྱི་གྲོང་ཁྱེར་མང་པོ་ཐམས་ཅད་ཀྱང་། ལ་ལ་ན་ཡིན་
ལ་ལ་འཆི་བར་འགྱུར། །ན་དང་འཆི་ཡི་སྡུག་བསྔལ་ཉམས་སུ་མྱོང་པར་བྱེད་པ་ལ། །སྒོག་དང་བཙོང་གི་ཁ་ཟས་ཟོས་པའི་རྒྱུ་ལས་བྱུང༌། །སེམས་ཅན་ཕྱི་མས་
ཟོས་ཀྱང་རྨོངས་ཤིང་འཐིབས་པ་ཡིས། བསྲུང་བའི་སྐལ་པ་དང་མི་ལྡན་པས། སྨྲ་བསམ་དབང་དང་ལྡན་པའི་མི་རྣམས་ཀུན། །སྒོག་དང་གཙོང་གི་ཁ་ཟས་བཀག་
པ་ན། །བསོད་ནམས་ཤིན་ཏུ་ཆེ་བ་བདག་གིས་བསྟན། །དེ་སྐད་ཅེས་བཀའ་བསྩལ་ནས། འབྲུ་དང་དཀར་དང་མངར་དང་གསུམ། །ཕྱག་གིས་འཁྱོར་བ་གཡོན་
གང་གསོལ། །དཀར་ཟས་སྣ་གསུམ་ཁ་ཟས་ལས། །སླད་མ་གཏན་དུ་མ་བཏང་སྤངས། །དེ་ནས་འཁོར་རྣམས་ཀྱིས་འབྲུ་ཤིང་སྦྲང་ལ་སོགས་པའི་སྐྱེམས། གསེར་

སྐྱོགས་དངུལ་སྐྱོགས་ནང་དུ་བཀང༌། །སྟོན་པའི་ཕྱག་ཏུ་དྲངས་པ་ལ། །ཕྱག་གིས་ལེན་དུ་མ་བཞེད་པར། །འཁོར་རྣམས་ལ་བཀའ་སྩལ་པ། ཆང་ཞེས་
བྱ་བའི་ཁ་ཟས་འདི། །མི་བཟའ་སྤང་བའི་རྒྱུ་ཡིན་ནོ། །མི་སྤང་ཟ་རྒྱུ་ཡིན་པ་ལ། །སྡུག་བསྔལ་ལས་ཀྱི་ཁམས་གསུམ་འཁོར་བ་འང༌། །ཆ་གཅིག་འདིའི་རྒྱུ་ལས་
འབྱུང་བས། དེ་ཡི་ཕྱིར་ཡང་སྤང་བའོ། །སེམས་ཉིད་དོན་ལ་མི་མཉམ་པར། །དྲན་པ་མང་པོ་སྐྱེ་བ་ཡང༌། །འདིའི་རྒྱུ་ལས་བྱུང་བའོ། །དེའི་ཕྱིར་ཡང་སྤང་བའོ། །ཡེ་ཤེས་
རྩལ་དྲུག་བསྐྱེད་ཙམ་ན། །གཏི་མུག་གཉིད་དུ་འཐིབས་པ་ཡང༌། །འདིའི་རྒྱུ་ལས་འབྱུང་བའོ། །དེའི་ཕྱིར་ཡང་སྤང་བའོ། །དག་པའི་ཙོག་པུར་འདུག་ཙམ་ན། །རོ་ཉལ་
རེངས་འཕྲ་བྱེད་པ་ཡང༌། །འདི་ཡི་རྒྱུ་ལས་འབྱུང་བའོ། །དེའི་ཕྱིར་ཡང་སྤང་བའོ། །དམིགས་པའི་ཡུལ་ལ་ངེས་ཙམ་ན། །མི་དམིགས་འཆལ་བ་འབྱུང་བ་ཡང༌། །འདིའི་རྒྱུ་ལས་
འབྱུང་བའོ། །དེའི་ཕྱིར་ཡང་སྤང་བའོ། །ཞི་གནས་བག་དང་ལྡན་ཙམ་ན། །བག་མེད་སྤྱོད་འཆལ་བྱེད་པ་ཡང༌། །འདིའི་རྒྱུ་ལས་བྱུང་བའོ། །དེ་ཡི་ཕྱིར་ཡང་སྤང་བའོ། །ལྷའི་

སྙིང་པོ་རྫོགས་ཙམ་ན། །བདུད་ཀྱི་ཟུག་ངུ་རྒྱུ་བ་ཡང༌། །འདིའི་རྒྱུ་ལས་འབྱུང་བའོ། །དེའི་ཕྱིར་ཡང་སྤང་བའོ། །སློབ་དཔོན་བླ་མ་རྒྱུད་ཁྲོལ་ལ། །རྔན་སེམས་ལྐོག་ཕྱ་ལོག་
འདོགས་ཀྱང༌། །འདིའི་རྒྱུ་ལས་འབྱུང་བའོ། །དེའི་ཕྱིར་ཡང་སྤང་པའོ། །གྲྭ་རོགས་སློབ་བུ་འཁོར་འདབ་ལ། །ངོ་རྔན་བསླུ་བྲིད་ལོག་ཚིགས་ཀྱང༌། །འདིའི་རྒྱུ་ལས་བྱུང་
བའོ། །དེ་ཡི་ཕྱིར་ཡང་སྤང་པའོ། །ཡེ་ཤེས་སེམས་ལ་གསལ་འདེབས་ན། །དུག་ལྔའི་མེ་འབར་ཤིང་སྣོན་ཡང༌། །འདིའི་རྒྱུ་ལས་འབྱུང་བའོ། །དེའི་ཕྱིར་ཡང་སྤང་བའོ། །
འཕྲུལ་ངག་བཀའ་རྒྱུད་བོན་སྟོན་ན། །རློམ་སེམས་གཡོ་སྒྱུ་འོང་བ་ཡང༌། །འདིའི་རྒྱུ་ལས་འབྱུང་བའོ། །དེའི་ཕྱིར་ཡང་སྤང་པའོ། །ཟབ་མོའི་ཁྲིམས་ཉིད་དག་པ་ལ། །
སླུ་བྲིད་འཆལ་པ་འཕྲོ་འདུ་ཡང༌། །འདིའི་རྒྱུ་ལས་འབྱུང་བའོ། །དེའི་ཕྱིར་ཡང་སྤང་བའོ། །ཚུལ་བཞིན་སྡོམ་པ་བསྲུང་ཙམ་ན། །ཁྲེལ་མེད་ངོ་ཚ་མེད་བྱུང་བ། །འདིའི་རྒྱུ་
དེའི་ཕྱིར་ཡང་སྤང་བའོ། །བཞི་རྒྱས་རྩ་བཞིའི་ནད་རྣམས་ཀྱང་། །སྐྱེད་པའི་རྒྱུ་ལས་གྱུར་པས་ཀྱང༌། །འདིའི་རྒྱུ་ལས་འབྱུང་བའོ། །དེའི་ཕྱིར་ཡང་སྤང་པའོ། །ཚེ་ལ་བར་

ཆད་མི་འོང་ཞིང་། །དགེ་བའི་ཚོགས་སོགས་ཙམ་ན། བར་ཆད་ན་ཚ་མང་བ་ཡང༌། འདིའི་རྒྱུ་ལས་བྱུང་བའོ། །འདིའི་ཕྱིར་ཡང་སྤང་བའོ། །གཟབ་
པའི་ཚུལ་དང་ལྡན་ཙམ་ན། །མི་གཟོབ་སྙོ་བ་དར་བ་ཡང༌། །འདིའི་རྒྱུ་ལས་འབྱུང་བའོ། །དེའི་ཕྱིར་ཡང་སྤང་བའོ། །ངེས་པའི་དོན་དང་ལྡན་ཙམ་ན། །མི་ངེས་ལོག་པར་
བརྩོན་པ་ཡང་། །འདིའི་རྒྱུ་ལས་བྱུང་བའོ། །དེའི་ཕྱིར་ཡང་སྤང་བའོ། །མི་ཆགས་སྦྱིན་པ་གཏོང་ཙམ་ན། །ཆགས་འཁོར་ཉོན་མོངས་སྐྱེ་བ་ཡང༌། །འདིའི་རྒྱུ་ལས་
བྱུང་བའོ། །དེའི་ཕྱིར་ཡང་སྤང་པའོ། །ཐར་པའི་ཚུལ་ཁྲིམས་སྲུང་ཙམ་ན། །འཁོར་བའི་ལོག་སེམས་ལྡང་བ་ཡང༌། །འདིའི་རྒྱུ་ལས་འབྱུང་བའོ། །དེའི་ཕྱིར་ཡང་སྤང་
པའོ། །དག་པའི་བཟོད་པ་སྒོམ་ཙམ་ན། །མི་བཟོད་སྒྱུ་མའི་བསླུ་བྲིད་རྒྱུ། །འདིའི་རྒྱུ་ལས་བྱུང་བའོ། །དེའི་ཕྱིར་ཡང་སྤང་བའོ། །དོན་ལ་བརྩོན་འགྲུས་བསྐྱེད་ཙམ་ན། །
དོན་མེད་ལས་ལ་བརྩོན་པ་ཡང་། །འདིའི་རྒྱུ་ལས་འབྱུང་བའོ། །དེའི་ཕྱིར་ཡང་སྤང་བའོ། །མཉམ་པའི་བསམ་གཏན་གནས་ཙམ་ན། །འཁོར་བར་བྱུང་ཚོར་བྱུང་བ་ཡང༌། །

འདིའི་རྒྱུ་ལས་འབྱུང་བའོ། །དེའི་ཕྱིར་ཡང་སྤང་བའོ། །སྟོབས་མཆོག་ཐང་ཆོད་བྱུང་ཙམ་ན། །སྒྱིད་སྙོམ་ཤེད་དམའ་འཁྲུལ་པ་ཡང༌། །འདིའི་རྒྱུ་ལས་འབྱུང་བའོ། །དེའི་ཕྱིར་ཡང་
སྤང་བའོ། །སྙིང་རྗེ་ཚད་མེད་སྐྱེས་ཙམ་ན། །བདག་དང་གཞན་དུ་རིས་འབྱེད་ཀྱང༌། །འདི་ཡི་རྒྱུ་ལས་འབྱུང་བའོ། །དེའི་ཕྱིར་ཡང་སྤང་པའོ། །སྨོན་ལམ་དབང་གི་ཐང་ཆོད་ན། །
ཐེ་ཚོམ་ཡིད་གཉིས་ཟ་བ་ཡང༌། །འདིའི་རྒྱུ་ལས་བྱུང་བའོ། །དེའི་ཕྱིར་ཡང་སྤང་པའོ། །ཐབས་ཀྱི་དོན་ལ་ལག་ཁྲེམས་ན། །བར་ཆད་འཁོར་བའི་ལོག་ཐབས་ནི། །
འདིའི་རྒྱུ་ལས་བྱུང་བའོ། །དེའི་ཕྱིར་ཡང་སྤང་པའོ། །ཤེས་པས་ཤེས་རབ་སྦྱང་ཙམ་ན། །མི་ཤེས་འཆལ་བའི་སླུ་བ་ཡང༌། །འདིའི་རྒྱུ་ལས་བྱུང་བའོ། །དེའི་ཕྱིར་ཡང་སྤང་
བའོ། །ཆང་ཞེས་བྱ་བའི་ཁ་ཟས་འདི། །མཐོ་རིས་ཐར་པའི་སྒོ་འགེགས་ཡིན། །ངན་སོང་འགྲོ་བའི་གཏིང་འཕུལ་ཡིན། །དམ་པའི་དོན་ལས་འགལ་བས་སྤོང༌། །རིན་ཆེན་
གསེར་ཕོར་དངུལ་ཕོར་འདི། །མིག་གིས་མཐོང་ན་ཞེན་པའི་འདོད་ཆགས་སྐྱེ། །ལག་ཏུ་བླངས་ན་ཆེ་དྲེགས་བདུད་དང་འདྲ། །དམ་པའི་དོན་ལས་འགལ་བས་མི་ལེན་སྤངས་

པའི་རིགས། །དེ་སྐད་ཅེས་སྟོན་པས་བཀའ་སྩལ་ནས། ཞལ་དུ་གསོལ་བ་བས་ཕྱག་ཏུ་ཡང་བཞེས་སུ་མ་གནང་ངོ༌། །དེ་ལ་ལོག་པར་འཁྲུལ་བའི་
འཁོར་སྡེ་གཅིག །མ་དགའ་སོ་སོ་ཀུན་ནས་མྱ་ངན་བདོ། །དེའི་དུས་དེའི་ཚེ་ན། སྟོན་པ་གཤེན་རབ་མི་བོ་ཡིས། །འཁོར་བའི་བོན་ལ་མི་གནས་ཤིང་། །དམ་པའི་བདེ་
གནས་འཐོབ་པར་བྱ་བའི་ཕྱིར། མི་ལོ་སུམ་སྟོང་ཆིག་བརྒྱ་ལ། གཤེན་གྱི་ལོ་ནི་སུམ་ཅུ་སོ་གཅིག་ན། འཕྲིན་ལས་དམ་པ་དང་དུ་བཞེས་ནས་ཁྱིམ་པ་ལས་རབ་
ཏུ་བྱུང་སྟེ། ངོ་མཚར་རྨད་དུ་བྱུང་བའི་རྨད་གོས་རིས་དྲུག་སྐུ་ལ་གསོལ། ཧོས་རུ་གསིལ་བ་ཕྱག་ཏུ་བསྣམས། །པད་ཆ་པད་ཁུག་ཕྲག་ལ་བཀལ། །པད་ཤུན་གདིང་བ་
ཁུད་དུ་བཅུག །ཉི་མ་ཕྱོགས་བཞིར་འཕུར་ཚུལ་བསྟན། །དེ་ནས་འཁོར་རྣམས་ལ་ཚིགས་སུ་བཅད་དེ་བཀའ་སྩལ་པའི་མདོ། ལོག་པའི་འཁོར་སྡེ་སྙིང་རེ་རྗེ། །ངེས་
པའི་དོན་བསྟན་མི་གོ་བར། །སྒྱུ་མས་སྒྱུ་མ་བསླུ་བཞིན་དུ། །ད་རུང་སྒྱུ་མའི་རྗེས་སུ་འབྲེང༌། །དེ་ལ་ཅི་ཕན་ཉོན་རེ་མོངས། །ངལ་ལ་ཚི་ཆད་འོ་རེ་རྒྱལ། །བྱས་པས་

མི་ཟིན་རྒྱང་ཐག་རིང༌། །གྲུབ་པའི་མཐའ་མེད་ཕྱིར་ཕྱིར་ལྔས། །འཁོར་དུ་གཏོགས་པའི་སེམས་ཅན་རྣམས། །ངེས་པའི་དོན་ལ་འདུད་ན་དབང་པོ་བརྟོད་ལ་ཉོན། ཡུན་གྱི་བདེ་
བ་འདོད་ན་འཕྲལ་གྱི་སྐྱིད་ཁེ་སྤོང། །མྱ་ངན་སྡུག་བསྔལ་གཅོད་ན་ཁྱིམ་སྤོང་རབ་ཏུ་བྱུང༌། །ཁྱིམ་པ་རྣམས་ནི་དུག་གིས་མཚོ་བསྐྱིལ་ཡིན། །རབ་ཏུ་བྱུང་བ་སྨན་གྱི་
རྒྱུན་སྦྲེངས་ཡིན། །ཁྱིམ་པ་རྣམས་ནི་དམྱལ་བའི་འདམ་སྦྱོར་ཡིན། །རབ་ཏུ་བྱུང་བ་བདེ་གནས་སྐམ་སླེབ་ཡིན། །ཁྱིམ་པ་རྣམས་ནི་མྱ་ངན་མཚོ་བསྐྱིལ་ཡིན། །རབ་ཏུ་བྱུང་བ་
དགའ་སྐྱིད་ཉི་མ་ཤར། །ཁྱིམ་པ་རྣམས་ནི་དུག་གི་ལོ་མ་རྒྱས། །རབ་ཏུ་བྱུང་བ་སྨན་གྱིས་འབྲས་བུར་སྨིན། །དགའ་བདེ་ཉི་ཤར་འོད་ལས་གསལ་བ་མེད། །རིག་པའི་
རྩལ་མེད་མུན་པའི་ཚོགས་ལ་དགེ་རུ་རྩི། །ངེས་པའི་དོན་ལ་ལོག་འཁྲུལ་རྒྱབ་ཀྱིས་འཕྱོགས། །འཁོར་བའི་ཁྱིམ་ལ་སྡུག་བསྔལ་དང་དུ་བླངས། །ལོག་འཁྲུལ་སེམས་
ཅན་ཉོན་མོངས་སྙིང་རེ་རྗེ། །ཟང་ཟིང་ཁྱིམ་འཁོར་སྤོང་ནས་བདག་ཉིད་གླིང་ལ་འགྲོ། །སེམས་དག་རང་གི་རྩལ་གྱི་གཤོག་དྲུག་རྒྱས་པར་ཤོག །ཆུ་རྒྱུན་ཁྱིམ་

ལ་གནས་པའི་སྡུག་བསྔལ་མི་འཆད་ཕྱི་ཕྱིར་འགྱོད་དེ་འོང༌། དེ་སྐད་ཅེས་གསུངས་ནས་སྐུ་ལུས་ཕྲུག་ཕྲུག་ལན་དྲུག་སྤྲུགས་པས། མི་ལས་གཤོག་
སྐྱེས་མཁའ་ལྡིང་ཤང་ཤང་དེའུ་པད་ཞུ་ལས་སུ་བྱ་བ་ལ་སྐྱེས། སྟོད་གོས་ལས་སུ་ཐེའུ་ཕྲན་སྐྱེས། པད་ལྷྭམ་ལས་སུ་འདབ་ལེགས་སྐྱེས། རྨད་གོས་ལས་སུ་ཤང་ཤང་གཤོག་
པ་གཡས་པ་སྐྱེས། རྨད་འོག་ལས་སུ་ཤང་ཤང་གཤོག་པ་གཡོན་པ་སྐྱེས། རྨད་ཤམ་ལས་སུ་ཤང་ཤང་མཇུག་སྒྲོ་སྐྱེས། ཐུགས་རྗེ་ཆེན་པོའི་བྱིན་རླབས་ཀྱིས། སྐུ་ལས་
གཤོག་དྲུག་དེ་ལྟར་རྒྱས། རབ་ཏུ་བྱུང་དབང་མེད་པའི་འཁོར་སྡེས་བཟུང་ཡང་མ་ཐུབ་པར་རྒྱལ་ཆེན་རིགས་བཞིའི་ལྷ་གནས་སུ། བར་སྣང་སྟོང་པར་འཕུར་ཏེ་གཤེགས། །སླད་ན་
སྟོན་པའི་སྐུ་འཁོར་ལ། །སྡེ་རིས་གཉིས་སུ་ཆད་པ་ཡང༌། །སྟོན་པ་འཕུར་ནས་གཤེགས་པའི་རྗེས་སུ་ཀུན་དགའ་བལྟས་ནས་སུ། སྡེ་ཅིག་སྟོན་པའི་སླད་གང་ན། །གཏང་རག་
བྱིན་ཅིང་གར་སྟབས་བསྒྱུར། །མཆོད་པ་འབུལ་ཞིང་མེ་ཏོག་འཐོར། །ལྷ་ཕྱག་འབུལ་ཞིང་བསྐོར་བ་བགྱིད། །སྡེ་ཅིག་སྟོན་པའི་སླད་གང་ན། །སྨྲེ་སྔགས་འདོན་ཅིང་མྱ་ངན་བྱེད། །

ངུ་མོས་འདེབས་ཤིང་མཆི་མ་འཕྱིད། དེའི་ཚེ་དེའི་དུས་ན། སྟོན་པ་གཤེན་རབ་མི་བོ་ཡིས། སུམ་ཅུ་རྩ་གསུམ་གྱི་གནས་སུ་བབས་ནས། ངང་པའི་རྒྱལ་པོ་ཆུ་འབྱེད་ཀྱི་
རིགས་དང༌། ཆུ་ལས་འོ་མ་ཕྱེ་ཡིན་ཐིག་རེ་དང༌། འབྲས་ས་ལེ་ཉག་མ་རེ་གསོལ་ནས། བྱ་ཡི་དཀའ་ཐུབ་ལོ་གཅིག་མཛད་དོ། །དེ་ནས་རྒྱལ་ཆེན་རིགས་བཞིའི་
ནགས་ལ་བབས་ནས། སྤྲེའུའི་རྒྱལ་པོ་ཧ་ནུ་མན་ཐ་དང༌། ཤིང་ཐོག་གི་འབྲས་བུ་རེ་དང༌། ཤིང་ལོའི་ཆར་པ་དང༌ཁ་བ་ཆགས་པའི་ཆུ་ཐིགས་རེ་གསོལ་ནས། སྤྲེའུའི་
དཀའ་ཐུབ་ལོ་གཅིག་མཛད་དོ། །དེ་ནས་འོལ་མོ་ལུང་རིངས་སུ་བྱོན་ནས། མེ་ཏོག་གི་གླིང་ལ་བྱོན་ནས་ཆུ་སིང་ག་ལིའི་ཐིགས་པ་རེ་དང༌། རྩྭ་ཨུ་མེད་ཀྱི་མཆོག་མ་
རེ་གསོལ་ནས། ནུབ་མོ་མི་ཡི་ཆ་ལུགས་སུ་བཞུགས་ཤིང་། ཉིན་མོ་ཤང་ཤང་བྱ་ཡི་ཆས་སུ་བཞུགས་ནས་མི་ཡི་དཀའ་ཐུབ་ལོ་གཅིག་མཛད་དོ། །དེ་ལྟར་དཀའ་ཐུབ་
ལོ་གསུམ་མཛད་པས་སྐུ་ལུས་བཀྲགས་ཤོར་རུས་མགོ་པགས་ཀྱིས་གཡོགས། ལྷུ་ཚིགས་རྩིབ་མ་གླུན་པོས་གྲངས་སུ་བཏུབ། ལུས་པོ་ཤེད་སྨེད་དེའི་ཡོན་ཏན་གྱིས། །

ཕྲག་དོག་མ་ནུས་ཡངས་པའི་སྟོབས་དང་ལྡན། །ང་རྒྱལ་མ་ནུས་སེམས་ཉིད་ངང་དུ་ཞི། །གཏི་མུག་མ་རྨོངས་གཅིག་པུར་དོན་ལ་གསལ། །འདོད་ཆགས་མི་
རྒྱུ་ཀུན་གཞིའི་བག་ལ་ཞ། །ཞེ་སྡང་མི་སྐྱེ་བྱམས་པར་མ་ལེ་ལྡན། །དེ་ཡང་ལོངས་སྤྱོད་ཟང་ཟིང་འཁོར་ལ་མ་ཆགས་གཅིག་པུར་གནས་པའི་ཡོན་ཏན་ནོ། །ནུབ་མོ་
གཉིད་ལོག་རྨི་ལམ་ཐུམ་ཕྲས་ལ། ཟང་ཟིང་སློད་དང་འཁོར་ལ་བྲང་བྲེང་ཞགས་འགའ་རྨི། །སད་ནས་ཐུགས་ལ་དགོངས་པ་ལ། །རྨི་ལམ་ནང་ན་རྒྱུ་བ་འདི། །འབྲས་
བུ་དོན་དུ་མཚོན་ན་ཡང༌། །ཀུན་གཞིའི་དཀྱིལ་ན་རྒྱུ་གནས་པས། །རྒྱུ་ལས་འབྲས་བུ་ཕྱིར་སྐྱེ་ངེས། །འཁོར་བའི་ཕྱོགས་སུ་མི་འཕྲེང་བར། །ངེས་པའི་དོན་ལ་འཕྲེང་བ་བསྐྱེད། །
དོན་ལ་ངེས་པའི་འཕྲེང་བ་དེ། །རྫས་ལ་བརྟེན་པར་དགོངས་ནས་སུ། །ཧོས་རུ་དང་བ་མེ་ཏོག་གླིང་ལ་བཙུགས། །ཕྱག་རྒྱ་ཐལ་སྦྱོར་ནམ་མཁའི་དབྱིངས་སུ་བསྟན། །སྙིང་པོ་འོད་
དཔག་མུ་ཟེར་གསལ་འབར་ཡོངས་ཁྱབ་བདལ། །ལན་ལྔ་བརྗོད་ནས་ཚིག་བཤད་ཚིག་བཞི་གསུངས་པ། འཁོར་བའི་ཕྱོགས་སུ་མི་འཕྲེང་བར། །དམ་པའི་དོན་ལ་འཕྲེང་

བ་ཡི། །གྲངས་སུ་བགྲང་བའི་ཡོན་ཏན་རྫས། །ལྗོན་ཤིང་ལོ་འབྲས་སྨིན་པར་ཤོག །ཕྱག་རྒྱ་སྙིང་པོ་སྨོན་ལམ་ནུས་མཐུ་དེས། །ཞགས་གསུམ་ནང་པར་ཡ་མཚན་ཆེ་
བའི་ཤིང་གཅིག་སྐྱེས། །སྡོང་པོ་རིན་པོ་ཆེ་བཞིན་བཀྲ་ལ་གསལ། །ཡལ་ག་བཞི་ནི་ཕྱོགས་བཞིའི་ཁ་དོགས་འདྲ། །ཤར་དཀར་བྱང་ལྗང་ནུབ་དམར་ལྷོ་སྔོའོ། །དབུས་ནི་
རིན་ཆེན་གསེར་བཞིན་སེར་ལ་དྭངས། །ལོ་མ་འབྲས་བུ་ལྔ་ཡང་དེ་དང་མཚུངས། །སྟོན་པའི་ཐུགས་རྗེ་བྱིན་རླབས་ཀྱིས། །ཤིང་གི་འབྲས་བུ་རིགས་ལྔ་བཏུས། །ཤིང་ཤུན་ཐག་
པ་རིགས་ལྔ་བཀལ། །དམ་པའི་དོན་ལ་འཕྲེང་པ་ཡིས། །འཁོར་བའི་ཕྱོགས་སུ་མི་འཕྲེང་ཕྱིར། །པད་ཤུན་འཕྲེང་ཐག་དཀར་པོ་ལ། །ཤར་ཕྱོགས་དཀར་པོ་དུང་གི་
འཕྲེང་བ་བརྒྱུས། །པད་ཤུན་འཕྲེང་ཐག་ལྗང་ཁུང་ལ། །བྱང་ཕྱོགས་ལྗང་ཁུ་ཤེལ་གྱི་འཕྲེང་བ་རྒྱུས། །པད་ཤུན་འཕྲེང་ཐག་དམར་པོ་ལ། །ནུབ་ཕྱོགས་དམར་པོ་རག་ཤའི་འཕྲེང་
བ་རྒྱུས། །པད་ཤུན་འཕྲེང་ཐག་སྔོན་པོ་ལ། །ལྷོ་ཕྱོགས་སྔོན་པོ་མན་ལུང་གི་འཕྲེང་བ་རྒྱུས། །པད་ཤུན་འཕྲེང་ཐག་སེར་པོ་ལ། །དབུས་ཕྱོགས་སེར་པོ་བྷོ་དི་ཙེའི་འཕྲེང་

བ་རྒྱུས། །གྲངས་ནི་སྟོང་དང་རྩ་བརྒྱད་དོ། །མདོ་བསྡུས་ཐིག་ལེ་གཅིག་ལ་ངེས། །གཡོན་པའི་ཕྱག་སོར་ལྔ་ལ་བཀལ། །འཕྲེང་ཐག་དབྱིངས་ཀྱི་ཡུམ་དང་
སྦྱར། །ས་ཏྲིག་ཨེར་སངས་ཡི་དམ་ལྷ། །མདོ་འཛིན་ཡེ་ཤེས་ལྷ་དང་སྦྱར། །གཤེན་ལྷ་འོད་དཀར་ཡི་དམ་ལྷ། །མཐེ་བོང་ཐབས་ཀྱི་མཆོག་དང་སྦྱར། །སངས་པོ་འབུམ་
ཁྲི་ཡི་དམ་ལྷ། །མཛུབ་མོ་ཤེས་རབ་ཕུལ་དང་སྦྱར། །སྟོན་པ་་གཤེན་རབ་འདྲེན་པའི་དཔོན། །གུང་མོས་གང་བགྲང་རིག་པ་ཉིད། །ཐབས་དང་ཤེས་རབ་འབྲེལ་བའི་བར། །
རིག་པའི་ཡེ་ཤེས་བརྟེན་པ་ཡིས། །གསུམ་གྱི་སྦུབས་སུ་དྲང་ཞིང་བགྲང། །འཁོར་བའི་རྗེས་སུ་མི་འབྲང་བར། །བདེར་གཤེགས་དོན་ལ་འབྲེང་བའི་ཕྱིར། །བདེར་གཤེགས་
སྟོང་གིས་མཚན་བགྲངས་དྲངས། །བརྒྱད་ནི་སྒོ་བཞི་ཕྱི་ནང་བརྒྱད། །ཞི་ཁྲོའི་ཚུལ་དུ་ཇི་བཞིན་བགྲངས། །དམ་པའི་དོན་ལ་འཕྲེང་བ་ཡིས། །བདེ་བར་གཤེགས་པའི་
མཚན་ལ་ཡང་། །སྙིང་པོ་རྣམ་གསུམ་རིམ་པར་བཟླས། །གྲངས་ཀྱི་ཚད་ནི་ལྔ་ལྔ་འཛབ་དུ་འབུལ། །གཡས་པའི་སོར་མོ་རེ་རེས་བླངས། །སྒོ་བཞི་མཛོད་དང་ལྔའི་བོན་

ལ་འཕྲེང་བའི་ཕྱིར། །དཔོན་གསས་དུང་གི་འཕྲེང་བར་བགྲང༌། །ཆབ་ནག་ཤེལ་གྱི་འཕྲེང་བ་བགྲང༌། །ཆབ་དཀར་རག་ཤའི་འཕྲེང་བར་བགྲང༌། །འཕན་
ཡུལ་མན་ལུང་འཕྲེང་བར་བགྲང༌། །གཙང་མ་མཐོ་ཐོག་སྤྱི་རྒྱུག་ཐིག་ལེ་ཆེན་པོའི་བཟླས་པ་དང་། བརྗོད་མེད་བྷོ་དི་རྩེའི་འཕྲེང་བ་བགྲང༌། །ཉོན་མོངས་རྒྱུ་འབྲས་
གདར་ཐག་བཅད་པའི་ཕྱིར། །མི་ཡེངས་དོན་ལ་འཕྲེང་ཞིང་བགྲང་བས་བསོད་ནམས་དཔག་ཏུ་མེད། །དཀའ་བ་སྣ་ཚོགས་ཐུབ་ནས་ཚུལ་ཁྲིམས་རྣམ་པར་དག །
སྟོབས་མཆོག་དེའི་ནུས་མཐུ་ཡིས། །རྒྱུ་འབྲས་གཉིས་ཀ་བག་ཆགས་གདར་ཐག་བཅད། །དེའི་དུས་དེའི་ཚེ་ན། བདུད་རྗེ་ཁྱབ་པ་ལ་སོགས་ཏེ། །བདུད་འཁོར་འབུམ་སྡེ་
མང་པོ་ཡང༌། །ལྷོ་བུར་ན་བུན་སྨིག་རྒྱུར་རྫུས། །གཤེན་ལ་ལྟ་ཉན་བྱེད་པ་ཡང༌། །ཤིན་ཏུ་མང་བར་དད་པ་སྐྱེས། །བདུད་རྗེ་ཁྱབ་པ་ལག་རིང་ཀྱང༌། །ཤིན་ཏུ་གཏིང་ནས་
དད་པ་སྐྱེས། །སྟོན་པའི་མཛད་པའི་སྤྱོད་ཡུལ་ལ། །ངོ་མཚར་གདུང་བ་རབ་ཏུ་བྱུང༌། །བདུད་འཁོར་རྣམས་ལ་བཀའ་སྩལ་པ། །གཤེན་རབ་མཛད་པའི་རིམ་པ་ལ། །དད་

པའི་སེམས་སྤྲོ་ཡིད་དང་འཐད། །ལས་ལ་དགེ་སྡིག་ཡོད་པར་ངེས། །ཚེ་ལ་སྔ་ཕྱི་ཡོད་པར་ངེས། །གནས་ལ་སྐྱིད་སྡུག་ཡོད་པར་ངེས། །འཇིག་རྟེན་འཁོར་
བའི་སེམས་ཅན་ལ། །ལོངས་སྤྱོད་ཟང་ཟིང་ཅི་ཡོད་ཀྱང༌། །ཕྱི་ནང་མི་ཆགས་སྤང་བའི་རིགས། །མི་རྟག་སྒྱུ་མ་ཡིན་པར་ངེས། །མི་མཁྱེན་དགུ་མཁྱེན་རྣམ་པ་
ཐམས་ཅད་མཁྱེན་པ་ཡི། །གཤེན་རབ་ཐུགས་ལ་ས་ལེ་གསལ་བས་སུ། །ལོངས་སྤྱོད་སྐྱིད་རྟགས་རྒྱལ་རིགས་འདི་ཙམ་ལ། །མི་ཆགས་མི་འཁོར་ཕྱིར་ལ་བོར་སྤངས་
ནས། །མེ་ཏོག་གླིང་ལ་གཅིག་པུ་གནས་པ་ནི། །འཇིག་རྟེན་ཟང་ཟིང་ཐམས་ཅད་སྒྱུ་མ་ཡིན། །ནག་པོ་བདུད་ཀྱི་དམག་ཚོགས་ཇི་སྙེད་ཀྱིས། །སྟོན་པ་གཤེན་རབ་
སྐུ་ལ་ཆོ་འཕྲུལ་སྣ་དགུ་བསྟན། །བ་སྤུ་རྒྱ་གཅིག་བསྐྱོད་པར་མ་ནུས་པར། །སྟོན་པ་ཉིད་ཀྱི་ཉིད་བཅོམ་རྒྱན་དང་དབུ་སྐྲ་བཞར། །དམིགས་མེད་སྦྱིན་པ་
ཕྱོགས་བཞིར་གཏོང་ལུགས་ཀྱིས། །ཅིས་ཀྱང་ལས་ལ་དགེ་སྡིག་ཡོད་པར་ངེས། །འོ་སྐོལ་ནག་པོ་བདུད་ཀྱི་དམག་ཚོགས་ཇི་སྙེད་ཀྱིས། །སྟོན་པའི་འཁོར་ལ་ཆོ་

འཕྲུལ་མང་པོ་བསྟན། །གཤེན་ཟ་ནེ་ཆུ་རེ་ཤིག་དེ་སླུས་ཙམ། །གཤེན་རབ་རང་གི་སྟོབས་ཀྱིས་རང་བཅོམས་ནས། །སྐྱིད་རྟགས་རྒྱལ་སྲིད་འདི་སྙེད་ཙམ་བོར་ནས། །
གཅིག་པུ་མེ་ཏོག་གླིང་ལ་རབ་ཏུ་བྱུང་བ་འདི། །ཅིས་ཀྱང་ལས་ལ་དགེ་སྡིག་ཡོད་པར་ངེས། །ནག་པོ་བདུད་ཀྱི་དམག་ཚོགས་འདི་སྙེད་ཀྱིས། །སྟོན་པའི་ནོར་ལ་ཆོ་འཕྲུལ་
ཅི་བསྟན་ཀྱང༌། །རྟ་བདུན་རེ་ཤིག་ཕྱེད་ཐོབ་ཕྱིར་ལ་ཤོར། །གཤེན་རབ་ཐུགས་རྗེས་རང་གིས་རང་བཅོམ་ནས། །ཟང་ཟིང་ལོངས་སྤྱོད་སྒྱུ་མའི་སླུ་བྲིད་ཡིན་པར་ངེས། །མ་ལུས་
ཐམས་ཅད་སྤངས་ནས་གཅིག་པུ་གླིང་ལ་གཤེགས། །རྩྭ་མཆོག་ཆུ་ཐིག་རེ་ལ་མི་གསོལ་བར། །ཤིང་འབྲས་བྷོ་དི་ཙེའི་གྲངས་བགྲང་ཞིང་། །འཇིག་རྟེན་འདིར་ཏུར་
ཙམ་མི་འཕྲེང་བར། །སྣང་སྟོང་གཉིས་མེད་མཉམ་པའི་ལྷ་རྣམས་ལ། །མི་ཡེངས་གཟུངས་ཀྱི་འཕྲེང་བ་གྲངས་སུ་བགྲང༌། །ཁྲུས་དང་གཙང་སྦྲ་བསྐོར་བ་ལྷ་ཕྱག་བྱེད། །
ཁྱིམ་སྤངས་རབ་ཏུ་བྱུང་ནས་ལོ་གསུམ་ལོན་པ་ལ། །ལྟ་སྤྱོད་གཉིས་ཀ་མི་འཆོར་ཚད་གཅིག་འཛིན། །ཤ་ཤོར་བཀྲག་ཡལ་རུས་མགོ་ལྤགས་ཀྱིས་གཡོགས། །

ནང་གི་གློ་སྙིང་ཕྱི་ནས་བལྟ་པས་གསལ། །ལྷུ་ཚིགས་རྩིབ་མ་གླེན་པས་བགྲང་དུ་བཏུབ། །ལས་ལ་དགེ་སྡིག་ཅིས་ཀྱང་ཡོད་པར་ངེས། །སྐྱེས་མཆོག་
འདི་ལ་སྐྱེ་འཆི་ཡོད་པར་ངེས། །འཕྲལ་གྱི་མི་བདེ་ཆུང་ངུ་ཡུན་ཐུང་འདིས། །ཡུན་གྱི་བདེ་བ་ཆེན་པོ་གཏན་དུ་འཚོལ་བར་ངེས། །སྐྱེ་འཆི་མེད་པར་གཏན་དུ་སྐུ་རྟག་ན། །
སྡུག་བསྔལ་འདིའི་ཆེད་གལ་ཁོ་ལ་ཅི་ཞིག་ཡོད། །འོ་ཅག་བདུད་རྣམས་རྟག་ཏུ་རེ་བ་སྙིང་རེ་རྗེ། །མི་རྟག་འཆི་བའི་ལས་འདི་ད་ཡང་མྱུར་དུ་འོང༌། །མི་བཟད་དམྱལ་
བའི་བཙོ་བསྲེག་ནང་དུ་ད་ཡང་འགྲོ་བར་ངེས། །འཇིག་རྟེན་གྲང་བ་སའི་ཡུད་འདི་ལ། །འཇིག་རྟེན་ཆེ་དྲེགས་སྤྱོད་པས་ཅི་ལ་ཕན། །སྐྱེས་མཆོག་སྟོན་པའི་སྐྱབས་སུ་
མྱུར་དུ་འདོང༌། །དེ་སྐད་ཅེས་ཁྱབ་པས་འཁོར་ལ་གསུངས་སོ། །དེ་ལ་བདུད་ཀྱི་བཀའ་བློན་གྱད་བུ་ཐུང་ལ་སོགས་པའི་བདུད་ཀྱི་འཁོར་པ་འབུམ་སྡེ་མང་པོ་ལ། འཁོར་བ་ཐོག་མ་མེད་
པའི་དུས་ནས་སུ། ཀུན་གཞིའི་དཀྱིལ་དུ་བག་ཆགས་བཟང་ངན་བསགས། །བཟང་ངན་འདྲེས་པ་ཐམས་ཅད་བཟང་པོའི་རྐྱེན་དང་འཕྲད་པས་ལངས། །དད་པ་སྐྱེས་པ་རྣམས་

ཀྱིས་ཕྱིར་ལ་ལན་བཏབ་པ། བདུད་རྗེས་གསུངས་པ་དེ་དེ་བཞིན་ནོ། །ཇི་སྐད་སྨྲས་པ་དེ་དེ་བཞིན་ནོ། །འཕྲལ་གྱི་སྡུག་བསྔལ་ཆུང་ངུ་འདིས། ཡུན་གྱི་བདེ་གནས་ཆེན་
པོ་ཚོལ། །སྟོན་པའི་སྐྱབས་སུ་མྱུར་ལ་གཤེགས། །སྐྱབས་སུ་མྱུར་ཏེ་མ་གཤེགས་ན། །འཕྲལ་གྱི་སྐྱིད་ཁེ་ཆུང་ངུན་འདིས། །ཡུན་གྱི་མི་བདེ་ཆེན་པོར་ལྟུང༌། །དེའི་
ཕྱིར་ན་མྱུར་དུ་གཤེགས། །དད་པ་སྐྱེས་པའི་བདུད་འཁོར་རྣམས་ཀྱིས་དེ་སྐད་ཅེས་སྨྲས་སོ། །དད་པ་མ་སྐྱེས་པའི་འཁོར་རྣམས་ཀྱིས་བདུད་རྗེ་ལ་གསོལ་པ། བདུད་རྗེ་ཁྱབ་
པ་ལག་རིང་ལགས། །བདུད་ལ་འཁོར་འབུམ་སྡེ་མང་པོ་ལ། ཕྱི་མ་ཐམས་ཅད་གཤེན་ལ་དད། །བདུད་རྗེ་མངའ་ཆེ་གར་དད་མཛོད། །བདག་ཅག་སླད་མ་འགའ་ལུས་པ། །
གཤེན་རབ་མི་བོའི་སྤྱོད་པ་ལ། །དད་པ་མ་སྐྱེས་སྤྱོད་པ་ལོག །ལས་དང་སྤྱོད་པ་ཡེ་མི་མཐུན། །བདག་ཅག་བདུད་འཁོར་འགའ་ལུས་འདི། །དང་པོ་མ་ལས་སྐྱེས་
ནས་སུ། །ལས་སུ་གསོད་དང་གཅོད་ལ་དགའ། །ཟས་སུ་ཤ་དང་ཁྲག་ལ་དད། །ལོངས་སྤྱོད་འཐབ་དང་འཁྲིག་ལ་དད། །གཤེན་རབ་ལོངས་སྤྱོད་དེ་ལ་མི་སྐྱོབས་སོ། །ཞེས་

སྨྲས་ནས། བདུད་ཡུལ་མུན་པའི་གླིང་དུ་བྲིས་སོང༌། །དེའི་ཚེ་དེའི་དུས་ན་བདུད་རྗེ་ཁྱབ་པ་ལ་སོགས་ཏེ། བདུད་ཀྱི་འཁོར་བ་རྣམས་ལྷོ་བུར་དང་། །སྨིག་རྒྱུའི་སྤྲུལ་པ་
བཤིགས། །སྟོན་པའི་སྤྱན་སྔར་ཆར་བཞིན་བབས། །བསྐོར་བ་བྱས་ཤིང་ལྷ་ཕྱག་འཚལ། །བདུད་རྗེ་ཁྱབ་པ་ལག་རིང་ཀྱིས། །སྟོན་པའི་སྙན་དུ་ཞུས་པའི་མདོ། །ཐམས་
ཅད་སྒྱུ་མ་རིག་པ་ཡི། །མི་མཆོག་སྟོན་པའི་སྒྲོན་མ་ལགས། །མི་ཆགས་སྟོབས་ཀྱིས་རྒྱལ་སྲིད་ཡོངས་བོར་ནས། མེ་ཏོག་གླིང་ལ་དད་པས་གཅིག་པུར་གཤེགས། 
བདག་དང་བདུད་འཁོར་མང་པོ་ཡང༌། ངོ་མཚར་ཆེ་ནས་ལྟ་ཉན་བགྱིས། །ལོངས་སྤྱོད་སྐྱིད་རྟགས་རྒྱལ་སྲིད་ལ། །སྒྱུ་མར་དགོངས་ནས་ཏུར་མི་འཕྲིག །མ་ནོར་ངེས་པའི་
དོན་དམ་ལ། །མི་འགྱུར་ཐུགས་ཀྱིས་མི་ཡེངས་འཕྲེང༌། །ལོ་གསུམ་སྟོན་པས་དཀའ་ཐུབ་མཛད། །ལྟ་སྤྱོད་གཉིས་ལ་འཆལ་མི་མངའ། །དོན་དང་ལྡན་པའི་སྐྱེས་
མཆོག་ལ། །བདག་ཅག་མ་རིག་འཁྲུལ་བ་ཡི། །ནག་པོ་བདུད་ཀྱི་སྡེ་དང་རིགས། །དད་པ་སྐྱེས་ནས་སྐྱབས་སུ་གསོལ། །དེ་སྐད་ཅེས་སྨྲས་ནས། བདུད་ཐམས་ཅད་

ཀྱིས་ཀྱང་ཞབས་ལ་སྤྱི་བོས་གཏུགས་ནས། གུས་པས་ལྷ་ཕྱག་བཙལ་ལོ། །དེ་ལ་སྟོན་པས་བཀའ་བསྩལ་པ། དད་ལྡན་ཤུགས་ཆེ་བ་སྐྱེས་མཆོག་ཁྱད་པར་ཅན། 
བདག་གིས་རྐྱེན་གྱིས་ཟབ་མོར་སྦྱངས་པ་དང་། །སྐལ་བཟང་ལས་འཕྲོ་བཟང་བས་མི་འགྱུར་དགུན་གཞུའི་རྒྱུན་བཞིན་དད་སྐྱེས་པ། རིག་པའི་རྩལ་ལྡན་ཐམས་ཅད་སྒྱུ་
མར་རིག། དུས་ལ་བརྩོན་ཐེབས་སྡིག་ཚོགས་ཕྱག་མས་བཏབ། ཡེ་ཤེས་རྩལ་སྐྱེད་འདུས་པའི་འཁོར་རབ་ཡིན། དེ་སྐད་ཅེས་བཀའ་བསྩལ་ནས། སྟོན་པ་རབ་ཏུ་
བྱུང་བའི་འཁོར་དུ་འདུས་པ་དང་པོ་དེ་རྣམས་ལ། གོ་འབྱེད་བཀྲིད་དྲང་བོན་སྟོན་ཞིང། མ་ནོར་མཆོག་ལ་སེམས་བསྐྱེད་དོ། །དེའི་ཚེ་དེའི་དུས་ན། གཤེན་ཡུལ་འོལ་མོ་ལུང་རིང་
ན། །འདུས་པའི་སྐུ་འཁོར་མང་པོ་ཀུན། །རྒྱལ་སྲིད་འདི་སྙེད་ཙམ་བཞག་ལ། །སྟོན་པ་འཁོར་ནས་བྱོན་དུ་རེ། ལོ་གཅིག་ལོ་གཉིས་ལོ་གསུམ་དུ། །བསྡད་པས་
མ་བྱོན་ཁོ་ཐག་ཆད། ཀུན་ཀ་འདུས་ནས་གྲོས་བྱས་པས། ཡིད་ཀྱི་ཁྱེའུ་ཆུང་ཟུར་ཕུད་ཅན། ཤེས་རབ་གསལ་བས་སྨྲས་པའི་མདོ། འཇིག་རྟེན་འཁོར་བའི་

ས་འདི་ལ། རྒྱལ་སྲིད་ཟང་ཟིང་སྒྱུ་མ་ཡིས། །སེམས་ཉིད་ལོག་པར་སླུས་ནས་སུ། །ངན་སོང་འཁོར་བར་འཁྱམས་ཙམ་ན། །སྡུག་བསྔལ་ཆེན་པོ་ཡུན་དུ་འོང༌། །
དེ་ལྟ་བུ་ཡི་སྐྱོན་འབྱུང་བས་ཆགས་ནས་སླར་ལ་ལོག་ནས་འབྱོན། མི་ཆགས་རྟུལ་ཤུགས་ཐག་ཆོད་ནས། །ཐ་མ་ཟང་ཟིང་སྐུ་བྲིད་བོར། །དམ་པའི་དོན་ལ་
རབ་ཏུ་བྱུང༌། །རྩལ་གྱིས་ལུས་ལ་གཤོག་དྲུག་རྒྱས། །ཞེན་ཆགས་སྡུག་བསྔལ་ཆེ་བ་ཡི། །འཁོར་གྱིས་འཇུས་ཀྱང་མ་ཐུབ་པར། །བར་སྣང་སྟོང་པར་འཕུར་ཏེ་གཤེགས། །
བསྡད་ཀྱང་འབྱོན་དུས་ག་ན་མཆི། དེ་སྐད་ཅེས་ཡིད་ཀྱི་ཁྱེའུ་ཆུང་གིས་སླད་མ་རྣམས་ལ་སྨྲས་སོ། །སླད་མ་རྣམས་ཀྱིས་ཤིན་ཏུ་གྲོས་བྱས་ནས། །གཤེན་བུ་རྐོང་ཚས་སྨྲས་
པའི་མདོ། །གཤེན་རབ་བསྡད་པས་ད་མི་འབྱོན། །ཡིད་ཀྱི་ཁྱེའུ་ཆུང་ཤེས་རབ་གསལ་ཞིང་རིག་པ་དྭངས། འགྱོགས་པ་འབྲུག་གི་རྟ་ཡིས་ཐམས་ཅད་ཡུད་ལ་འཁོར། བླ་
དང་འོག་ཏུ་འཛོམས་པས་གཤེན་རབ་བཙལ་བར་ཞུ། རྙེད་པའི་དུས་སུ་དད་པ་སྐྱེས་པའི་འཁོར། འཁོར་སྤངས་གྱིས་ལ་དོན་ལ་རབ་ཏུ་བྱུང༌། བདག་ཅག་མ་དད་པའི་སྡེ་

རིགས་ཀྱང༌། དགེ་བའི་ཕྱོགས་སུ་བསྙེན་ལ་གཞོལ་བར་བགྱི། རྐོང་ཚས་དེ་སྐད་ཅེས་སྨྲས་པས། ཡིད་ཀྱི་ཁྱེའུ་ཆུང་ལ་སོགས་ཏེ་དད་པ་སྐྱེས་པའི་འཁོར་རྣམས་ཀྱང༌། 
སྔ་མའི་ནན་གྱིས་ཁྲིམས་བཤིགས་ནས། ཕྱི་དཔྱད་པ་དགོས་མའི་འཚངས་རྒྱས་ཐོབ་པས་སུ། ཤིན་ཏུ་སྤྲོ་བ་སྐྱེས་ནས་དགའ། ཡིད་ཀྱི་ཁྱེའུ་ཆུང་ཟུར་ཕུད་ཅན། ཡི་གེ་འཕྲུལ་
གྱི་སླག་གོན། མགྱོགས་པ་འབྲུག་གི་རྟ་ལ་ཞོན། གཤེན་རབ་ཕྱིའི་བཞིན་འཕུར་ཏེ་སོང༌། མངོན་ཤེས་ཆ་དང་ལྡན་པ་ཡིས། བཙལ་མི་དགོས་པར་སེམས་ལ་
གསལ། །བཀྲིད་དྲང་དོན་དུ་བཙལ་ཚུལ་བསྟན། །ཞག་གསུམ་ལོན་ནས་སླར་ལ་ལོག །འདུས་པའི་འཁོར་ལ་སྨྲས་པའི་མདོ། གཤེན་རབ་གར་གཤེགས་པའི་རྩ་བ་ཆོད། 
སུམ་ཅུ་རྩ་གསུམ་ལྷ་གནས་སུ། །ངང་པའི་རྒྱལ་པོ་ཆུ་འབྱེད་དང༌། །ལོ་གཅིག་བྱ་ཡི་དཀའ་ཐུབ་མཛད། །རྩ་གསུམ་ལྷ་ལ་འཁོར་ལོ་བསྐོར། །རྒྱལ་ཆེན་རིགས་
བཞིའི་ལྷ་གནས་སུ། །སྤྲེའུའི་རྒྱལ་པོ་ཧ་ནུ་དང༌། ལོ་གཅིག་སྤྲེའུའི་དཀའ་ཐུབ་མཛད། རྒྱལ་ཆེན་བཞི་ལ་འཁོར་ལོ་བསྐོར། དེ་ནས་འཛམ་གླིང་སོག་ཀར་

བབས། འོལ་མོ་ལུང་རིང་ནུབ་ཕྱོགས་ཀྱི། ཟད་མཚམས་མེ་ཏོག་གླིང་ལ་བཞུགས། མི་ཡི་དཀའ་ཐུབ་ལོ་གཅིག་མཛད། དྲེགས་པའི་བདུད་ལ་
འཁོར་ལོ་བསྐོར། བདུད་རྗེ་ཁྱབ་པ་ལ་སོགས་པའི། བདུད་ཀྱི་དམག་ཚོགས་འབུམ་སྡེ་དགུ། གུས་བཏུད་བོན་ལ་ཉན་གྱིན་སྣང༌། བདུད་ཀྱི་བུ་ལ་ཡ་ང་བས། སྟོན་པའི་
སྐུ་ཕྱིར་འཁོར་མ་ནུས། ད་ལྟ་ལོག་ནས་འོངས་པ་ཡིན། སྟོན་པའི་བཀའ་གཅོག་འཁྲུལ་བའི་འཁོར། སེམས་ལ་དྲན་པ་ཅི་ལྟར་རྒྱུ། འཇིག་རྟེན་ཁམས་ན་འདུག་
པ་ཡི། ནག་པོ་བདུད་ཀྱང་དད་པ་སྐྱེས། སྟོན་པ་གཤེན་རབ་སྐུ་མཆོག་ལ། སྤྲིན་བཞིན་གཏིབས་ནས་བདེན་པ་ཉན། འཁྲུལ་བས་བཅིངས་པའི་འུ་ཅག་འཁོར། །
ལོག་པའི་ཁྲིམས་བཅས་སྡེ་རིས་འབྱེད། དྲན་གྱིན་ཕྱིར་ཕྱིར་མི་འགྱོད་དམ། མྱུར་ལ་སྟོན་པའི་ཞལ་ལྟར་གཤེགས། དེ་སྐད་ཅེས་ཡིད་གྱི་ཁྱེའུ་ཆུང་གིས་སྨྲས་པས་འཁོར་རྣམས་
འགྱོད་པའི་སེམས་སྐྱེས་ནས། སྟོན་པ་ལ་སྐྱ་ངོས་དེ་ཡིད་ཀྱི་ཁྱེའུ་ཆུང་ལ་དེ་དེ་བཞིན་ནོ། །ཇི་སྐད་སྨྲས་པ་དེ་དེ་བཞིན་ནོ། །ཞེས་བསྟོད་ནས། སྡེ་རིགས་གཉིས་སུ་མེད་པར་སྟོན་

པའི་ཞལ་ལྟར་ཆས་སོ། །ཡིད་ཀྱི་ཁྱེའུ་ཆུང་གིས་སྣ་དྲངས་ནས། ལ་ལ་ནི་ལྷའི་རྔ་བརྡུང༌། ལ་ལ་ནི་ལྷའི་གཤང་འཁྲོལ། ལ་ལ་ནི་ལྷའི་དུང་འབུད། ལ་ལ་ནི་ལྷའི་དར་
ཕྱར། ལ་ལ་ནི་ལྷའི་མར་མེ་ལྟོམ། །ལ་ལ་ནི་ལྷའི་སྤོས་མེ་གཏུལ། ལ་ལ་ནི་ལྷའི་མེ་ཏོག་འཐོར། ལ་ལ་ནི་ལྷའི་གཙང་ཆབ་འདེབས། ལ་ལ་ནི་ལྷའི་སྐུ་
ཁྲུས་གསོལ། ལ་ལ་ནི་ལྷའི་གླིང་བུ་འབུད། ལ་ལ་ནི་ལྷའི་ཅག་པར་བརྡེབས། ལ་ལ་ནི་ལྷའི་སྒོང་བསྒྱུར། །བདུད་ཀྱི་ཉན་པ་ལ་ཤིན་ཏུ་ཡ་ང་ཞིང་རབ་ཏུ་འཇིགས་
པས་ཀྱང༌། གླང་ཆེན་སེང་གེ་དང༌སྟག་གཡག་གི་རོལ་མོ་བསྒྱུར། བརྗིད་པའི་ཁྲོ་འབག་རྔམས་པའི་གྱད་འབག་བཅས། དབྱངས་སུ་སྙན་པའི་སྡེ་རྣམས་ཀྱིས་གཏང་
རག་བསྒྱུར། རྩལ་དང་ལྡན་པའི་སྡེ་རྣམས་ཀྱིས་གོ་མཚོན་བསྟན། ཤིན་ཏུ་མཛེས་པའི་སྡེ་རྣམས་ཀྱིས་གཟུགས་བྱེད་བཅས། རྫུ་འཕྲུལ་ཅན་གྱི་སྡེ་རྣམས་ཀྱིས་
སྤྲུལ་པ་ཕྱུང་། དེ་ལྟར་འཛོམས་པར་བཅས་ནས་ཆས་སོ། །དེའི་ཚེ་དེའི་དུས་ན། སྟོན་པ་གཤེན་རབ་མི་བོ་ཡིས། ཕྱོགས་དང་རིས་མེད་ཀུན་ཀ་བདེ་ལ་བཀོད། སྒྱུ་

མའི་ཕུང་པོ་བཅོམ་པས་དྲེགས་པའི་བདུད་ཀྱང་ཐུལ། ཐུགས་རྗེ་ཆེན་པོའི་བྱིན་གྱིས་བརླབས་དེ་ཡིས། འཇིག་རྟེན་གྱི་ཁམས་ཀྱང་བར་དེར་གཡོ་ཡིན་འགུལ། འུར་
འུར་ཐུག་ཐུག་རབ་ཏུ་ཆེམ་པར་འགྱུར། ནམ་མཁའི་ཁམས་ནས་མེ་ཏོག་ཆར་པ་བབས། གཞའ་ཚོན་རི་མོ་བར་སྣང་མཁའ་ལ་བཀྲ། ས་གཞི་རྡོ་ཤིང་ཀུན་ཀྱང་
འོད་དུ་འབར། སྔ་མའི་མེ་ཏོག་བཀྲག་ཀྱང་དགུ་འགྱུར་ཙམ་གྱི་གསལ། སེམས་ཅན་ཀུན་ཀྱང་སྤྲོ་བ་རབ་ཏུ་སྐྱེས། བདུད་ཀྱི་ཉན་པ་རྣམས་ཀྱང་ཕྱིར་བཀྱེད་གོ་བསལ་ལོ། །བཙུན་མོ་སྲས་ལ་སོགས་པའི་འཁོར་པ་མང་པོ་ཡིས། སྟོན་པའི་སྐུ་བསྐོར་མཆོད་པ་རྒྱས་པར་ཕུལ། སྐུ་ལུས་ཆ་བྱེད་མཐོང་ནས་ཀུན་ཀ་མཆི་མ་འབྱིན། བར་དེར་བདུད་རྗེ་ཁྱབ་པ་ལག་རིང་ཀྱིས། 
སྟོན་པའི་བཙུན་མོ་སྲས་ལ་སོགས་ཏེ། འབྲེལ་བའི་འཁོར་རྣམས་ལ་གསོལ་པ། སྟོན་པའི་ཞལ་ལྟ་མཆོད་པ་འབུལ་ལུགས་ཤིན་ཏུ་ལེགས། སྐྱེས་མཆོག་ཆ་བྱེད་
མཐོང་ནས་སྙིང་རྗེ་མཆི་མ་འབྱིན་པ་ཉེས། ཤེས་རབ་ཆེན་པོ་མངའ་བའི་གཤེན་རབ་ནི། །འཕྲལ་གྱི་སྡུག་བསྔལ་ཆུང་ངུ་འདི། ཡུན་དུ་བདེ་བ་ཆེན་པོ་གཏན་དུ་ཚོལ། 
ཤེས་པ་ཆུང་ངུན་ལོག་པར་འཁྲུལ་པའི་འུ་ཅག་ནི། འཕྲལ་གྱི་སྐྱིད་ཁེ་ཆུང་ངུན་འདི་ཡིས། ཡུན་གྱི་སྡུག་བསྔལ་ཆེན་པོར་ལྟུང༌། སྐྱེས་མཆོག་འདི་ལ་སྙིང་རྗེ་

སྐྱེས་ནས་ངུ་བ་ཤེས་པ་འཁྲུལ། སྙིང་རྗེ་ཡང་དག་བྱ་བ་རང་ཅག་འཁོར་རྣམས་ཡིན། རང་ལ་རང་གིས་གདུང་ལ་ངུ་བ་ཙམ། བདག་དང་བདག་རིགས་
ནག་པོ་བདུད་རྣམས་ཀྱང༌། སྔོན་ཀྱང་ལས་ངན་སྤྱད་དམ་དྲག་རྩལ་བདུད་དུ་སྐྱེས། ད་ཡང་ངན་སོང་རྒྱུད་དམ་དུག་ལྔ་ཤིན་ཏུ་རགས། རགས་པའི་སྐྱོན་གྱིས་སྤྱོད་ངན་
གཅིག་པུར་བགྱིས། ང་རྒྱལ་ཕྲག་དོག་འབྲེལ་བས་ཆོ་འཕྲུལ་སྣ་དགུ་བསྟན། སྟོན་པ་ཉིད་ཀྱི་སྐུ་ལ་བཤགས་པར་འབུལ། འདོད་ཆགས་ཞེན་པའི་དབང་གིས་
འཁོར་ལ་ཆོ་འཕྲུལ་བསྟན། འཁྱལ་ཚིག་སྨྲས་ཤིང་གཤེན་ཟ་ནེ་ཆུང་སླུས། འཁོར་དང་ནེ་ཆུང་ཉིད་ལ་བཤགས་པར་འབུལ། གཏི་མུག་ཞེ་སྡང་འབྲེལ་བའི་
ལས་ངན་གྱིས། ནོར་ལ་ཆོ་འཕྲུལ་བསྟན་ཅིང་རྟ་རྐུས་གཤེན་དང་འཐབས། མི་གཡོ་སྟོན་པའི་སྐུ་ལ་བཤགས་པར་འབུལ། དབྱེན་དང་ཕྲ་མའི་དབང་གིས་གཏོ་
སྒྲོ་ཞུགས་ལ་བཞེན། གསུང་རབ་ཁྲི་དང་འབུམ་ལ་བཤགས་པ་འབུལ། མ་རིག་ཕྱོགས་ཆར་འཐེན་ནས་སྲིན་གྱི་དམག་དཔོན་བྱས། དཀར་ནག་བཀྲག་

གསལ་ཉིད་ལ་བཤགས་པར་འབུལ། འཁོར་བ་ཐོག་མ་མེད་པའི་སྡིག་ཚོགས་བྱང་གྱུར་ཅིག མ་རིག་འཁྲུལ་བའི་བློ་ཡིས་གཡེངས་ཙམ་ན། སྟོན་
པ་གཤེན་རབ་དབང་དུ་བསྡུ་བར་འདོད། བསྲིངས་ཀྱིན་འགྲོགས་པས་སྐྱེས་བུ་འདི་ལ་དད་པ་སྐྱེས། སྐུ་ལུས་རིན་ཆེན་རྒྱན་དང་ཆས་རྣམས་སྤངས། གཤེན་རབ་སྦྱིན་པ་
དམིགས་མེད་གཏོང་ཙམ་ན། བདུད་ཀྱི་གོ་མཚོན་རྒྱན་ཆ་ཤིན་ཏུ་སྒྱིད་པ་ལུག གཤེན་རབ་རྒྱལ་སྲིད་ཡོངས་སྤངས་གཅིག་པུར་འཕུར་ཙམ་ན། བདུད་ཀྱི་མྱ་ངན་
ཉོན་མོངས་འཁོར་ལ་ཤིན་ཏུ་སྒྱིད་པ་ལུག ཉག་རེ་ཐིག་རེ་གཤེན་རབ་ཟས་དང་སྐོམ་དུ་གསོལ་ཙམ་ན། བདུད་ཀྱི་ཤ་ཁྲག་ཟས་སུ་ཟ་བ་ལ་ཤིན་ཏུ་སྒྱིད་པ་
ལུགས། གཤེན་རབ་ལྷ་ཕྱག་ཁྲུས་དང་གཙང་སྒྲ་མཛད་ཙམ་ན། ཆེ་དྲེགས་བདུད་ཀྱི་འཐབ་རྩོད་གསོད་གཅོད་ལས་ལ་རབ་ཏུ་སྒྱིད་པ་ལུགས། གཤེན་རབ་
རྒྱལ་སྲིད་རིན་པོ་ཆེའི་ཟང་ཟིང་ལ། འཕྲེང་ཀྱང་མི་འཕྲེང་གཅིག་པུ་བཞུགས་ཙམ་ན། སྒྱུ་མ་བདུད་ཀྱི་འཁོར་འདབ་ཀུན་ལ་གཏིང་ནས་སྒྱིད་པ་ལུགས། ནང་

གི་སེམས་གདུལ་ཕྱི་རུ་ལུས་ཤེད་སྨད། རུས་མགོ་ལྤགས་ཀྱི་གཡོགས་ནས་བོན་སྤྱོད་མཛད་ཙམ་ན། བདུད་རིགས་ལུས་པོ་སྒྱུ་མ་ཤས་གསོས་དུག་ལྔ་སྐྱེད་
དེ། འདོད་ཆགས་གཡེམ་ལ་དད་པས་སེམས་ཉིད་རྟ་རྒོད་འདྲ། རང་ལ་རང་ཁྲེལ་ཀྱིས་ཧུད་སྙིང་རེ་ན། རྣམ་པ་ཐམས་ཅད་མཁྱེན་པའི་གཤེན་རབ་མཛད་ལུགས་
ཀྱིས། ཅིས་ཀྱང་ལས་ལ་དགེ་སྡིག་ཡོད་པར་ངེས། སྡིག་སྤངས་དགེ་ལ་འཇུགས་ལ་དད་པས་ཐང་གཅད་དགོས། དེ་སྐད་ཅེས་བདུད་ཁྱབ་པ་ལག་རིང་ཀྱིས་སྨྲས་སོ། །དེ་ལ་
གཤེན་རབ་འཁོར་མ་དད་པའི་སྡེ་རིགས་ཐམས་ཅད་ཀྱང༌། གཤིན་ཏུ་བདེན་པས་དད་པའི་སེམས་སྐྱེས་ནས་ཚིགས་སྨྲས་པའི་མདོ། བདུད་རྗེ་ཁྱབ་པ་ལ་སོགས་དྲེགས་པ་
བདུད་ཀྱི་ཚོགས། དད་པ་གཏིང་ནས་ལྷངས་ཀྱིས་སྐྱེས་ཏེ་སྣང༌། གཤེན་རབ་བཀའ་མི་གཅོག་པར་གཡུང་དྲུང་བོན་སྤྱོད་པ། ཕེ་ཤ་ཨེ་མ་ངོ་མཚར་རབ་ཏུ་ཆེ། འཁོར་
འབང་མི་ཕོད་པའི་སྡེ་རིགས་ཀྱང༌། སྟོན་པའི་བཀའ་མི་གཅོག་པར་ད་ནི་ཅི་གསུང་ཉན། དེ་སྐད་ཅེས་སྟོན་པའི་སྙན་དུ་གསོལ་ཏོ། །དེ་ལ་སྟོན་པ་གཤེན་རབ་

མི་བོ་ཡིས། དེར་འཚོགས་པའི་འཁོར་རྣམས་ལ། སྔོན་ཡིད་ཀྱི་ཁྱེའུ་ཆུང་ལ་བསྟན་པའི་བོན་འཁོར་ལོ་ཚིག་བཞི་ཞལ་ནས་གསུངས། འཁོར་
ཐམས་ཅད་ཀྱང་ལྟ་བ་ནི་ཡས་ཕུབ་གཅིག་སྤྱོད་པ་ནི་མས་འཛེགས་ཤིག །གཞི་ནི་སྙིང་རྗེ་ཆེན་པོ་ལ་ལོངས་ཤིག ཐབས་ནི་ཕ་རོལ་དུ་ཕྱིན་པ་བཅུ་ལ་སྤྱོད་ཅིག །
དོན་དེ་བཞིན་དང་ལྡན་པའི་གང་ཟག་ནི་གཤེན་རབ་ལགས་ཏེ། འཁོར་བའི་སྡུག་བསྔལ་ལས་གཏན་དུ་ཐར་པར་འགྱུར་རོ། །དེ་སྐད་ཅེས་སྟོན་པས་འཁོར་ལ་བཀའ་
སྩལ་ཏོ། །དེ་ལ་གཏོ་བུ་འབུམ་སངས་ཀྱིས་གསོལ་པ། སྟོན་པའི་སྒྲོན་མ་ལགས། ལྟ་བ་ཡས་ཕུབ་ཞེས་བགྱི་བ་འདི། ཅི་ལྟ་བུ་ཞིག་ལ་ལྟ་ཞིང་དབུབས་
པ་ལགས། དེ་སྐད་ཅེས་གཏོ་བུས་གསོལ་ཏོ། །གཤེན་རབ་ཀྱིས་བཀའ་སྩལ་པ། དེ་ནི་འདི་ལྟར་རོ། །འདི་ལྟར་སྣང་བའི་བོན་ཐམས་ཅད་ཀུན་རྫོབ་ཏུ་སྤྲིན་དང་
ན་བུན་དང་། གཞའ་ཚོན་ལྟ་བུ་རུ་བདེན་ལ་དམ་པའི་དོན་དུ་ནམ་མཁའི་དགོས་བཞིན་སྟོང་ལ་ཡོངས་སུ་རྒྱ་མ་ཆད་པའོ། །དེ་ལྟར་སྣང་སྟོང་གཉིས་ཀའི་

དོན་རྟོགས་དབུ་མའི་ལམ་དུ་བདེ་བ་ནི། ལྟ་བའི་ལྟ་ཐབས་ཡས་མར་དབུབས་ཐབས་སོ། །བདག་ཀྱང་དེ་ལྟའི་དོན་དང་ལྡན་པས་ན། གང་ལ་ཡང་མ་ཆགས་མ་ཡེངས་
དོན་ལ་རབ་ཏུ་བྱུང་བའོ། །དེ་སྐད་ཅེས་སྟོན་པས་བཀའ་བསྩལ་ཏོ། །ཡང་གཏོ་བུས་གསོལ་པ། ཐམས་ཅད་སྒྱུ་མར་རྟོགས་པའི་སྟོན་པ་ལགས། སྤྱོད་པ་མས་
འཛེགས་ཞེས་བགྱི་བ་འདི། ལུས་ཀྱི་ལས་སུ་ཇི་ལྟ་བུ་ཞིག་ལ་སྤྱད་ཅིང་། སེམས་ཀྱིས་དོན་ཅི་ལྟ་བུ་ཞིག་ལ་འཛེགས་པ་ལགས། དེ་སྐད་ཅེས་གཏོ་བུས་གསོལ་
ཏོ། །ཡང་གཤེན་རབ་ཀྱིས་བཀའ་སྩལ་པ། །དེ་ནི་འདི་ལྟར་རོ། །ལུས་ཀྱི་སྤྱོད་པ་སྤྱོད་ལུགས་ནི་བདག་ཁྱིམ་སྤངས་རབ་ཏུ་བྱུང་བའི་སྤྱོད་ལུགས་ཇི་བཞིན་ནོ། །སེམས་
ཀྱི་དོན་ལ་འཛེགས་ཐབས་ནི། བདག་རབ་ཏུ་བྱུང་ནས་འཁོར་ལ་འཕྲང་འཕྲེང་མེད་པ་ཇི་བཞིན་ནོ། །དེ་སྐད་ཅེས་སྟོན་པས་བཀའ་བསྩལ་པ། ཡང་གཏོ་བུས་གསོལ་པ། 
ཐམས་ཅད་སྒྱུ་མར་རྟོགས་པའི་སྟོན་པ་ལགས། གཞི་སྙིང་རྗེ་ཆེན་པོ་ལ་བླང་ཞེས་བགྱི་བའི་དོན་ཇི་ལྟ་བུ་ཞིག་གིས་གཞི་སྙིང་རྗེ་ཆེན་པོ་ལ་བླང་བ་ལགས། དེ་

སྐད་ཅེས་གཏོ་བུས་གསོལ་ཏོ། །ཡང་གཤེན་རབ་ཀྱིས་བཀའ་སྩལ་པ། བོན་ཐམས་ཅད་ཀྱི་གཞི་སྙིང་རྗེ་ཡིན་ནོ། །སྙིང་རྗེ་ཚད་མེད་པ་སྐྱེས་ནས་སྙིང་རྗེ་ཆེན་པོའོ། །བྱམས་
དགའ་བཏང་སྙོམས་ཅིག་གིས་གཅིག་སྐྱེད་འབྱུང༌། བདག་ཀྱང་དེ་དང་ལྡན་པས་ཕྱོགས་དང་རིས་མེད་མཉམ། དེ་སྐད་ཅེས་གཤེན་རབ་ཀྱིས་བཀའ་སྩལ་ཏོ། །ཡང་གཏོ་
བུས་གསོལ་པ། ཐམས་ཅད་སྒྱུ་མར་རྟོགས་པའི་སྟོན་པ་ལགས། ཐབས་ཕ་རོལ་ཕྱིན་པ་བཅུ་ལ་བསྒྲུབ་ཅེས་པ། ཐབས་ཅི་ལྟ་བུ་ཅིག་གིས་ཕ་རོལ་གང་ལྟ་བུ་
ཅིག་ཏུ་ཕྱིན་པ་ལགས། །བཅུའི་གྲངས་དང་ངོ་བཟུང་གཏན་ཚིགས་ཇི་ལྟར་ལགས། དེ་སྐད་ཅེས་གཏོ་བུས་གསོལ་ཏོ། །ཡང་གཤེན་རབ་ཀྱིས་བཀའ་བསྩལ་པ། དེ་
ནི་འདི་ལྟར་རོ། །སྔོན་གྱི་འཁོར་བ་ལས་ཐར་པའི་བདེ་བར་གཤེགས་པ་ཐམས་ཅད་ཀྱང༌ཐབས་ཕ་རོལ་དུ་ཕྱིན་པ་བཅུའི་ལམ་ལ་བྱུང་བས་ན། འཁོར་བ་ལས་ཐར་པ་
ཐོབ་པའོ། །ད་ཡང་འཁོར་དུ་འདུས་པ་ཁྱོད་རྣམས་ཀྱང༌། ཐབས་ཕ་རོལ་དུ་ཕྱིན་པ་བཅུའི་ལམ་ལ་འཇུག་ངེས་ན། ཕ་རོལ་ཚུ་རོལ་བྱ་བའི་དངོས་པོ་ཡང༌ལ་བཅད་ལུང་

པ་གཉིས་ལ་ཟེར་བ་ལྟར་འཁོར་བར་གནས་ནས་སྡུག་བསྔལ་སྤྱོད་པའི་གནས་ནི་ཚུ་རོལ་ཡིན། མྱ་ངན་འདས་ནས་བདེན་པ་མཐོང་བ་རྣམས་ནི་ཕ་རོལ་ཡིན། བཅུ་
ཡི་ལམ་ནི་རིམ་པས་འདི་ལྟར་བསྟན། སྔོན་ཐར་པ་ཐོབ་པ་ཐམས་ཅད་ཀྱང༌། ཆགས་མེད་མི་འཁོར་ལྟུང་མི་སྲིད། སྦྱིན་པ་ཆགས་མེད་ཀྱིས་ཐར་པ་ཐོབ་པ་ཡིན་
ཏེ། བདག་གིས་ཀྱང་རྒྱན་དང་རྒྱལ་སྲིད་ལ་སོགས་ཏེ། མ་ཆགས་སྦྱིན་པར་བཏང་བ་ཡིས། ད་ལྟ་འཁོར་བའི་གནས་ནས་ཐར་པ་ཐོབ་པའོ། །དེའི་རྗེས་དང་མཐུན་པ་
རུ་འདུས་པའི་འཁོར་སྡེ་ཁྱེད་རྣམས་ཀྱང༌། མ་ཆགས་སྦྱིན་པ་དམིགས་མེད་ཐོང་། སྦྱིན་པའི་སྡོབས་ལ་ཚུལ་ཁྲིམས་ཅེས། སྔོན་གྱི་བདེ་བར་གཤེགས་པ་ཐམས་
ཅད་ཀྱིས་ཀྱང༌། དེའི་གོང་མའི་ཚུལ་ཇི་ལྟར་མཛད་པ་བཞིན་དུ། ལུས་ཀྱིས་དེའི་ཚུལ་དུ་བྱུང༌། སེམས་ཀྱིས་དེའི་མཛད་ཁྲིམས་བསྲུངས་བས། ཚུལ་ཁྲིམས་བསྲུངས་
ཀྱིས་འཁོར་བ་ལས་ཐར་པ་གཏན་ཐོབ་པའོ། །བདག་གིས་ཀྱང་ཚུལ་དེ་བཞིན་དུ་བྱུང་ཞིང་། ཁྲིམས་དེ་ལྟར་བསྲུངས་བས་ད་ལྟ་ཐར་བའི་འབྲས་བུ་གཏན་ཐོབ་

པའོ། །འདུས་པའི་འཁོར་ཁྱེད་རྣམས་ཀྱིས་ཀྱང༌བདག་བཞིན་དུ་ཚུལ་ཁྲིམས་ཟབ་མོ་འདི་བསྲུངས་ན། ཐར་པའི་འབྲས་བུ་གཏན་དུ་འཐོབ་པའོ། །ཚུལ་ཁྲིམས་
ལ་བཟོད་པའི་སྟོངས་གཅེས་ཏེ། སྔོན་གྱི་བདེ་བར་གཤེགས་པ་ཐམས་ཅད་ཀྱིས་ཀྱང༌བཟོད་པའི་མཐར་ཕྱིན་པས་ཐར་པའི་འབྲས་བུ་ཐོབ་པའོ། །དེའི་རྗེས་དང་མཐུན་པར་བདག་
གིས་ཀྱང་། དེ་ལྟར་གང་ལ་མི་ཆགས་ཐང་ཆོད་བཟོད་པ་བསྒོམས་པ་ཡིས། འབྲས་བུ་ཐར་པ་ཐོབ་པའོ། །ད་ཁྱེད་རྣམས་ཀྱང་བདག་ལྟར་མི་ཆགས་པའི་བཟོད་པ་ཐང་ཆོད་པར་
བསྒོམ་ན། སྡུག་བསྔལ་རྒྱུན་ཆད་ནས་ཐར་པའི་འབྲས་བུ་ཐོབ་པའོ། །བཟོད་པ་ལ་བརྩོན་འགྲུས་ཀྱི་སྟོངས་གཅེས་ཏེ། སྔོན་གྱི་བདེ་བར་གཤེགས་པ་ཐམས་ཅད་ཀྱིས་
ཀྱང༌། བརྩོན་འགྲུས་ཀྱིས་ཐང་ཆོད་པར་བསྲུངས་བས་ཐར་པའི་འབྲས་བུ་ཐོབ་པའོ། །དེའི་རྗེས་དང་མཐུན་པར་ད་ལྟ་བདག་གིས་ཀྱང་། བརྩོན་པས་འཁོར་དང་ཟང་ཟིང་སྤངས། 
འགྲུས་པས་ཚུལ་ཟབ་མོ་བསྲུངས། ཡོན་ཏན་དེ་ཡིས་ཐར་པ་ཐོབ་པའོ། །བདག་དང་འདྲ་བའི་འཁོར་བ་ཁྱོད་རྣམས་ཀྱིས་བརྩོན་འགྲུས་ཐང་ཆོད་པར་བསྐྱེད་ན། འཁོར་བའི་

རྒྱུན་ཆད་ནས་ཐར་པའི་འབྲས་བུ་ཐོབ་པའོ། །བརྩོན་འགྲུས་ལ་བསམ་གཏན་གྱི་སྟོངས་གཅེས་ཏེ། སྔོན་གྱི་བདེ་བར་གཤེགས་པ་ཐམས་ཅད་ཀྱིས་ཀྱང༌བསམ་གཏན་
གྱིས་མཐར་ཕྱིན་པར་སྤྱད་པས། འབྲས་བུ་ཐར་པ་ཐོབ་པ་ཡིན་ནོ། །དེའི་རྗེས་སུ་མཐུན་པར་ད་ལྟ་བདག་ཀྱང་ཤེས་རབ་ཀྱིས་བསམ་གཏན་ལ་མཉམ་པས་ཐར་པའི་
འབྲས་བུ་ཐོབ་པའོ། །འདུས་པའི་འཁོར་ཁྱེད་རྣམས་ཀྱང༌བདག་ལྟར་ཤེས་རབ་ཀྱིས་བསམས་ཀྱིན་མཉམ་པ་ལ་གཏན་པས། འཁོར་བའི་ལས་ཟད་ནས་ཐར་པའི་འབྲས་
བུ་ཐོབ་པའོ། །དེ་ལྟར་སྦྱིན་པ་བཏང༌། ཚུལ་ཁྲིམས་བསྲུངས། བཟོད་པ་སྒོམས། བརྩོན་འགྲུས་བསྐྱེད། བསམ་གཏན་ལ་མཉམ་པར་བཞག་ན། དེ་ལྔ་ནི་རྒྱུ་ཡི་
བོན་ཡིན་ཏེ། རྒྱུ་ལས་དང་ཉོན་མོངས་པ་ཟད་ནས་འབྲས་བུ་ཡེ་ཤེས་ལ་རྩེར་ཆིབ་པས། བདག་དོན་རྩེར་ཆིབ་ཀྱིས་ཀྱང་དེ་ལ་བྱ། །བདག་དོན་རྩེ་རུ་ཆིབ་པའི་གཏིང་ལ། 
གཞན་གྱི་དོན་ལྷུན་གྱིས་གྲུབ་དེ་སྟོབས་དང༌སྙིང་རྗེ་དང༌། སྨོན་ལམ་དང༌། ཐབས་དང༌། ཤེས་རབ་དང་ལྔ་ནི་འབྲས་བུའི་བོན་ཡིན་ཏེ། གཞན་གྱི་དོན་ནུས་པའོ། །སྟོབས་ལས་

སྤྲུལ་པའི་སྐུ་ཕྲག་བརྒྱ་འབྱུང༌། སྙིང་རྗེ་ལས་ཚད་མེད་པ་བཞི་འབྱུང༌། སྨོན་ལམ་ལས་ཡེ་ཤེས་ལྔ་འབྱུང༌། ཐབས་ལས་ངེས་པར་བདེན་པའི་ལམ་ལྔ་འབྱུང༌། 
ཤེས་རབ་ལས་བོན་སྤྱི་དང་རང་གི་མཚན་ཉིད་སྟོང་པ་བཅོ་བརྒྱད་འབྱུང༌། ཉན་པའི་འཁོར་རྣམས་སེམས་ཀྱི་དཀྱིལ་དུ་ཞོག །ཕ་རོལ་ཕྱིན་པ་བཅུ་བསྒྲུབས་པས་གྲུབ་ཙམ་ན། བདག་
ཀྱང་མཁའ་ལ་རྩེ་རུ་ཆིབ། གཞན་ཀྱང་དབྱིངས་སུ་ལྷུན་གྱིས་འགྲུབ། བདག་དང་གཞན་མེད་མཉམ་པའི་ཀློང༌། ངེས་དོན་བསྟན་པས་གཟུངས་སུ་ཟུང་། དེ་སྐད་ཅེས་
སྟོན་པས་བཀའ་སྩལ་ཏོ། །དེ་ལ་འདུས་པའི་འཁོར་རྣམས་དད་པ་གཏིང་ནས་སྐྱེས་ནས། འཁོར་གྱི་ཁེ་སྤངས་ཡུན་གྱི་བདེ་སྒྲུབ་ཕྱིར། ཐམས་ཅད་འཁོར་བ་སྤངས་ནས་
རབ་ཏུ་འབྱུང་བར་ཁ་ཡིས་ལེན། དེ་ལ་སྟོན་པས་བཀའ་བསྩལ་པ། ཐམས་ཅད་རབ་ཏུ་བྱུང་བ་ཡུན་དུ་མི་བརྟན་བར་དུ་ཆོད་པ་འབྱུང༌། བློ་ཡི་ཚད་དང་དད་པའི་སྟོབས་དང་སྦྱར། 
འཁོར་ལ་སྤྱི་ཡི་སྡེ་ནི་གཉིས་སུ་བཅའ། ཁྱིམ་པ་དང་ནི་རབ་ཏུ་བྱུང་བའོ། །རབ་ཏུ་བྱུང་བ་ལ་ཡང་སྡེ་གཉིས་སོ། །ཤེས་པ་དད་པར་ལྡན་པ་དྲང་སྲོང་དག་པའི་སྡེ། ཤེས་ཆུང་དད་པར་

ལྡན་པའི་གཙང་མ་གཙུག་ཕུད་སྡེ། ཁྱིམ་པ་ལ་ཡང་སྡེ་གཉིས་སོ། །ལོག་འཁྲུལ་སྣ་འགའ་སྲུང་བའི་བསྙེན་གནས་དང༌། ཚངས་པ་ཕལ་ཆེར་བསྲུང་བའི་དགེ་
བསྙེན་ནོ། །དེ་ལྟར་སྟོན་པའི་སྐུ་འཁོར་རྣམ་བཞི་ཤེས་རབ་རྩལ་གྱིས་ཕྱེད། མདུན་གྱི་སྤྱན་སྔར་འཁོར་རྣམས། འདུག་གྲལ་གཉིས་སུ་བཅས། ཕོ་གྲལ་གཡས་
ལ་མོ་གྲལ་གཡོན་དུ་ཕྱེ། ཀུན་ཀ་ལུས་པོ་ཙོག་ཙོག་པོར་འདུག ཐལ་མོ་སྙིང་གར་སྦྱར། ཡིད་ཀྱི་ཁྱེའུ་ཆུང་སྲིད་པའི་དཀའ་ཐུབ་དག་པ་ཡིན་པས་སུ། རྣམ་
བཞིའི་འཁོར་གྱི་ཁྲིམས་འབྱེད་མཁན་པོ་བྱས། སྟོན་པས་སློབ་དཔོན་མཛད་ནས་བླ་ནས་སྡོམ་པ་དབོག རྣམ་བཞིའི་འཁོར་གྱི་གཟུགས་ཀྱི་ཕུང་པོ་ལ། རིན་ཆེན་
རྒྱན་དང་དར་ཟབ་སྤ་སླུབས་ལ། ལྗོན་ཤིང་ལོ་འབྲས་བཞིན་དུ་འཕུངས་ནས་འདུག་པ་རྣམས། གཏོ་བུ་འབུམ་སངས་ལ་སོགས་ཕོ་རིགས་དང༌། གཤེན་ཟ་ནེ་
ཆུང་ལ་སོགས་མོ་རིགས་ཀྱིས། མགོ་ལས་བཀྲོལ་ཞིང་ལུས་ལས་ཕུད་དེ་མདུན་དུ་སྤུངས། ཡིད་ཀྱི་ཁྱེའུ་ཆུང་གིས་སྤུ་གྲི་ངར་འཇམ་གྱིས། རབ་ཏུ་

བྱུང་བ་རྣམས་མགོ་ཡི་སྐྲ་བཞར་མདུན་དུ་ཕུང་པོར་སྤུངས། ཁྲུས་ཀྱི་བུམ་པས་གཙང་ཞིང་དག་པར་བཀྲུས། རྨད་གོས་རིགས་དྲུག་གོན་ནས་བླང་བའི་
རྫས་རྣམས་བླངས། སྒྱུ་མའི་རྒྱན་རྣམས་དམིགས་མེད་སྦྱིན་པར་བཏང༌། དེ་ནས་གཏོ་བུ་འབུམ་སངས་ལ་སོགས་ཏེ་དྲང་སྲོང་ཕོ་རིགས་དང༌། གཤེན་བཟའ་ནེ་ཆུང་ལ་
སོགས་དྲང་སྲོང་མོ་རིགས་རྣམས་ཀྱིས་སྟོན་པ་ལ་ལྷ་ཕྱག་ལན་གསུམ་བཙལ། ཡིད་ཀྱི་ཁྱེའུ་ཆུང་གིས་སྟོན་པ་ལ་ལོཙྪ་ཞུས་པའི་མདོ། དག་པ་དྲང་སྲོང་དཀའ་
ཐུབ་འདི་རྣམས་ཕོ་མོའི་སྡེ། དུས་འདི་ནས་བཟུང་ནས་ཕུང་པོ་མ་ཞིག་ཡན་ཆོད་དུ། ཡུན་གྱི་བདེ་བ་བཙལ་ཕྱིར་སྡོམ་པ་མི་འཆལ་སྲུངས། བདེར་གཤེགས་གཙོ་
བོ་བཞི་ལ་སྐྱབས་སུ་མཆི། དབྱིངས་ཀྱི་ཡུམ་ཆེན་ས་ཏྲིག་ཨེར་སངས་ཀྱི་ཀློང་ལ་སྐྱབས་སུ་མཆི། ཡེ་ཤེས་ཀྱི་ལྷ་ཆེན་གཤེན་ལྷ་འོད་དཀར་གྱི་ཐུགས་ལ་སྐྱབས་སུ་མཆི། 
ཐབས་ཀྱི་མཆོག་གྱུར་པའི་སངས་པོ་འབུམ་ཁྲིའི་སྐུ་ལ་སྐྱབས་སུ་མཆི། ཤེས་རབ་ཀྱི་ཕུལ་ལྡན་སྟོན་པ་གཤེན་རབ་ཀྱི་གསུང་ལ་སྐྱབས་སུ་མཆི། དེ་སྐད་ཅེས་ལོ་

ཙྪ་སྦྱར་ནས་རྒྱན་རྣམས་དམིགས་མེད་སྦྱིན་པར་གཏང་། །དེ་ནས་སློབ་དཔོན་གྱིས་བཀའ་སྩལ་པ། ཤེས་པ་དད་པར་ལྡན་པའི་དྲང་སྲོང་ཕོ་མོའི་སྡེ། སྐྱེས་པ་རྣམས་ཀྱི་ཕུད་
ལ་རྐང་གཉིས་འགྲོ་བའི་མཆོག ཐམས་ཅད་སྒྱུ་མར་རིག་ནས་འཁོར་བའི་སྐྱེ་རྒྱུད་བཅད། དལ་འབྱོར་རྙེད་པའི་དུས་འདིར་ཁྱིམ་སྤངས་རབ་ཏུ་བྱུང༌། རབ་ཀྱི་སྤྱོད་པ་
འདི་ལ་ཕྱིར་ལ་མ་འཆལ་ན། འབྲས་བུ་ཐར་པ་འཐོབ་པའི་རྒྱུ་ནི་ངེས་པར་ཡིན་གསུང་ནས། སྡོམ་ཁྲིམས་རྣམས་བཀའ་སྩལ་ཏོ། །བར་དེར་གཤེན་རབ་ཉིད་ཀྱིས་ཇི་ལྟར་
མཛད་པ་ལྟར་འགྲོའོ། །སྟོན་པའི་ཐུགས་ལས་སྤྲུལ་པའི་སྡོམ་པ་རྣམས། གསུང་དུ་བསྒྲགས་ནས་འཁོར་ལ་བཀའ་སྩལ་པ། ལུས་ངག་ཡིད་དང་གསུམ་ལ་མི་
དགེ་བཅུ་བསྲུང། ལུས་ལ་གསུམ། ངག་ལ་བཞི། ཡིད་ལ་གསུམ་སེམས་ཅན་སྲོག་བཅད་མ་བྱིན་ལེན། གཡེམ་ལ་དད་ཆེ་ལུས་ཀྱིས་བསྲུང༌། ཚིགས་
རྩུབ་ངག་འཆལ་རྫུན་དབྱེན་བཞི་ངག་གིས་བསྲུང༌། རྔན་སེམས་གནོད་སེམས་ལོག་སེམས་གསུམ་ཡིད་ཀྱིས་བསྲུང་།  དགེ་བཅུ་ཚད་མར་སྤྱད་ན་མཐོ་རིས་

གོ་འཕང་ཐོབ། དགེ་བཅུའི་དོན་ལ་འགལ་ན་ངན་སོང་འགྲམ་རྡོར་སྐྱེ། ཡིད་ལ་མི་རྒྱུ་མི་བསམ་ཐུབ་པར་ཤིན་ཏུ་བསྲུངས། གལ་ཏེ་མ་
ཐུབ་སྲིད་ན་ངག་ལ་མི་བསྒྲག་བསྲུང༌། ངག་ལ་མ་ཐུབ་སྲིད་ན་གཙོ་བོ་བཞི་ལ་མཐོལ་བཤགས་བྱས་ལ་བསྲུང༌། མ་ཐུབ་ངག་ལ་བསྒྲགས་ཀྱང་ལུས་ཀྱིས་
མི་བྱ་བསྲུང༌། ལུས་ཀྱིས་མ་ཐུབ་བྱས་ན་ལྷ་གཤེན་བརྒྱ་ལ་མཐོལ་བཤགས་བྱས་ལ་བསྲུང༌། ལུས་ངག་ཡིད་གསུམ་ལོག་ན་ཉམས་པ་ཆེན་པོ་སྟེ། 
དཔེར་ན་རྫ་ཆག་འཕྲོ་བཞིན་བསྐང་པ་རབ་ཏུ་དཀའ། ལུང་པ་གཅིག་གི་ཆུ་ལ་མི་བཏུང་མཐའ་རུ་བཀར་བའི་རིགས། གལ་ཏེ་འགྱོད་པ་ཡང་དག་ཕྱིར་སྐྱེས་ནས། 
སྨད་པ་བཅུ་གསུམ་བྱས་ནས་དག་པའི་ཁྲིམས་བསྐྱར་ན། སྐྱེ་བ་ལྔ་བརྒྱར་འཁོར་ནས་ཚོགས་ཀྱི་ལམ་སྒོར་སྐྱེ། དེ་སྐད་ཅེས་སྟོན་པས་བཀའ་སྩལ་ཏོ། །དེ་ནས་ཡིད་
ཀྱི་ཁྱེའུ་ཆུང་གིས་སྨྲས་པའི་མདོ། ད་ལྟའི་དུས་འདི་བཟང་པོར་གཏོགས། སེམས་ཅན་རྣམས་ཀྱང་སྐལ་ལྡན་མང༌། དྲང་སྲོང་དག་ལ་ཕོ་མོའི་སྡེ། ཕོག་པའི་

ཁྲིམས་རྣམས་ཡོ་ཐུབ་ན། སྐྱེ་བ་གཅིག་གིས་མངོན་སངས་རྒྱས། གཙང་མའི་གཙུག་ཕུད་ཕོ་མོའི་སྡེས། རྩ་བའི་དགེ་བཅུ་ཁྲིམས་དང་གཅིག །ཁྲི་སྟན་
ཆེན་པོ་བླ་གབ་ཆེན་པོ་རིགས་གཉིས་ཐུབ་ན། སྐྱེ་བ་ལྔ་ལོན་མངོན་སངས་རྒྱས་པར་འགྱུར། ཚངས་པའི་དགེ་བསྙེན་ཕལ་ཆེན་བསྲུང་བ་ཕོ་མོ་ཡིས་སྡེས། 
རྒྱུའི་ཕ་རོལ་དུ་ཕྱིན་པ་ལྔ་དང་རྩ་བ་བཞི་བསྲུངས་ན། སྐྱེ་བ་བཅུ་ལོན་མངོན་སངས་རྒྱས་འགྱུར། དགེ་བའི་ཕྱོགས་སུ་བསྙེན་གནས་སྣ་འགའ་བསྲུང་བ་
ཡང༌སྐྱེ་བ་བརྒྱ་ལོན་ཚོགས་ཀྱི་ལམ་སྒོར་འཇུག སྟོན་པ་མྱ་ངན་འདས་ནས་སུ། མི་ལོ་བརྒྱ་ལོན་མན་ཆད་དུ། སྡོམ་པ་འདིས་ཀྱང་སངས་མི་རྒྱས། དུས་
ཀྱི་མཐའ་མར་ཉེ་བར་བཞིན། །སེམས་ཅན་ཉོན་མོངས་ཕྱི་ཕྱིར་ཆེ། ཁྲིམས་ལ་དབྱེ་གཤག་མང་པོ་དགོས། རྩ་བ་བཞི་ལས་གྱེས་པ་ཡི། ཕོ་ཁྲིམས་ཉིས་
བརྒྱ་ལྔ་བཅུ་དགོས། བུད་མེད་རྩ་བ་བརྒྱད་བསྲུང་དགོས། རྩ་བ་བརྒྱད་ལས་གྱེས་སྐྱེས་པའི་མོ་ཁྲིམས་སུམ་བརྒྱ་དྲུག་ཅུ་དགོས། དགེ་བསྙེན་གཏན་ཁྲིམས་

ལྔ་བསྲུང་དགོས། བསྙེན་གནས་ཡན་ལག་བརྒྱད་བསྲུང་དགོས། སེམས་ཅན་ཉོན་མོངས་མང་བར་སྐྱེ། འདུལ་བའི་ཁྲིམས་ཀྱང་མང་བར་
དགོས །ནམ་ཞིག་དུས་ལ་བབ་ཙམ་ན། འདུལ་བའི་དབྱེ་གཤག་ཕྱེ་ལ་བསྟན། དགུང་ཞགས་སུམ་ཅུ་ཐམ་པ་ལ། རྟོག་ཉུལ་དྲུག་ཅུ་ཐམ་པ་ཡོད། །
འཆལ་ན་ལྷུང་བྱེད་སུམ་ཅུར་ལྟུང༌། སྙིང་པོ་སུམ་ཅུ་ཐམ་པ་དགོས། ཕྱག་རྒྱ་སུམ་བཅུ་ཐམ་པ་དགོས། ནམ་ཞིག་དུས་ལ་བབ་ཙམ་ན། སྐབས་དང་
སྦྱར་ལ་བཤད་ཅིང་དབོག གནས་སྐབས་འདི་རུ་དེ་མི་འབྱུང༌། མི་འབྱུང་བཞིན་དུ་བཤད་མི་ལོན། །དེ་སྐད་ཅེས་གསུངས་སོ། །དེ་ལ་གཤེན་རབ་ཀྱིས་བཀའ་སྩལ་པ། 
ཡིད་ཀྱི་ཁྱེའུ་ཆུང་ཤེས་རབ་གསལ་བའི་མཆོག ཇི་སྐད་སྨྲས་པ་དེ་བཞིན་འཁྲུལ་པ་མེད། དུས་ལ་བབ་པའི་དུས་སུ་དབྱེ་ཞིང་བཤད་པར་བགྱི། ད་ལྟ་རབ་ཏུ་
བྱུང་བའི་སྡེ་གཉིས་སྙིང་པོ་རྣམ་གསུམ་ཟློས། བདེར་གཤེགས་སྟོང་གིས་མཚན་ནས་ནང་ནུབ་རྒྱུན་དུ་བརྗོད། ཁྲུས་དང་གཙང་སྒྲའི་སྒོ་ནས་རབ་ཏུ་དག་པར་

ཞུགས། ལྷ་ཕྱག་བསྐོར་བ་རྒྱུན་དུ་བརྩོན་པར་གྱིས། འཁོར་བའི་ཕྱོགས་སུ་འཕྲེང་ཡང་མི་འཕྲེང་བར། བདག་བཞིན་དམ་པའི་དོན་ལ་མ་ཡེངས་འཕྲེང་བར་གྱིས། 
འབྲས་བུ་བླ་ན་མེད་པར་རེ་དོགས་མེད་པར་ཐོབ། ཁྱིམ་པ་ལ་གནས་པའི་འཁོར་གྱི་སྡེ་རིགས་གཉིས། དགེ་བའི་ཕྱོགས་སུ་སེམས་གཏོད་ཞི་བར་གྱིས། སྡོམ་པ་བསྲུང་
བའི་དུས་སུ་སྙིང་པོ་རྣམ་གསུམ་ཟློས། བདེ་བར་གཤེགས་པའི་མཚན་རྣམས་འདོན་ཞིང་མཚན་ཕྱག་ཚོལ། སེམས་ཅན་ཡོངས་སུ་བསྡོས་ལ་དམིགས་མེད་
སྦྱིན་པ་ཐོང༌། དུས་དེར་ཁྲུས་དང་གཙང་སྒྲའི་སྒོ་ནས་དག་པར་ཞུགས། དད་པ་ཆེ་ཆུང་རྩལ་གྱིས་ཚོགས་ཀྱི་ལམ་སྒོར་སྐྱེ། དེ་སྐད་ཅེས་སྟོན་པས་འཁོར་ལ་
བཀའ་སྩལ་པ། སྟོན་པའི་སྐུ་འཁོར་མང་པོ་ལ་སྤྱི་སྡེ་གཉིས་ལ་སྒོས་སྡེ་བཞི་རུ་ཕྱིར་ནས་སུ། རིམ་པས་བསྐོར་ཞིང་བཀའ་དྲིན་ལན་གྱི་ཞེ་ས་ཕུལ། ཞོ་
ཤ་ལན་གྱི་མེ་ཏོག་སྟོན་པའི་ཞལ་ལ་རིམ་པས་ཕུལ། དེ་ནས་སྐུ་འཁོར་རྣམ་བཞི་ལ་རབ་ཏུ་བྱུང་བའི་སྡེ་གཉིས་ནི། དད་པ་གཏིང་ནས་སྐྱེས་པས་སྟོན་པའི་

ཞལ་དང་འབྲལ་མ་ཕོད་པ་རུ། སྤྲིན་ཚོགས་བཞིན་དུ་སྐུ་འཁོར་བོན་གྱི་འཁོར་ལོ་ཉན། སྟོན་པའི་སྐུ་འཁོར་ཁྱིམས་པའི་སྡེ་གཉིས་ནི། དད་པ་གཏིང་
ནས་མ་སྐྱེས་པས་འདུ་འཛི་ཁྱིམ་གྱི་ཟང་ཟིང་ལ། ཕྱོགས་བཞི་ཀུན་ཏུ་འཐོར་ཏེ་སོང༌། སོ་སོའི་གནས་ན་སྡོམ་པ་བསྲུང། དེའི་ཚེ་དེའི་དུས་ན། སྟོན་པས་འདུས་པའི་
འཁོར་ལ་བཀའ་སྩལ་པ། སྐྱེ་བའི་རྒྱུན་བཅད་ཕོ་མོའི་སྲེད་ལེན་སྤངས། དམ་པའི་དོན་ལ་སེམས་གཏང་རབ་ཏུ་བྱུང་བའི་འཁོར། བརྩོན་འགྲུས་སྟོབས་ལྡན་
ཚུལ་ཁྲིམས་ངང་དང་ལྡན། འཁོར་བའི་རྩད་བཅད་ཕོ་མོའི་རེག་པ་ཞི། གནས་གཅིག་འཚོགས་ན་འདུག་པ་རེག་པའི་དོན་ལ་འགལ། དབེན་ལ་ཉམས་
དགའི་གནས་རིས་སོ་སོར་ཕྱེ། འོན་ཀྱང་དམ་པའི་དོན་ལ་མི་འགལ་མཐའ་རུ་ཕྱིན། དེ་སྐད་ཅེས་སྟོན་པས་བཀའ་སྩལ་ཏེ། དེ་ལ་རབ་ཏུ་བྱུང་བའི་འཁོར་
དག་པ་དྲང་སྲོང་གི་འཁོར་ཕོ་མོ་དང༌། གཙང་མ་གཙུག་ཕུད་ཀྱི་འཁོར་ཕོ་མོ་གཉིས་ཀྱང༌མོས་པའི་དད་པ་སྐྱེས་ནས་སོ་སོར་ཕྱེས། གཏོ་བུ་འབུམ་སངས་ལ་སོགས་

ཕོ་རིགས་ཀྱིས། ཁྲི་སྨོན་རྒྱལ་བཞད་ཕོ་གླིང་གནས་སུ་མེ་ཏོག་གླིང་ལ་བརྩིགས། གཤེན་ཟ་ནེ་ཆུང་ལ་སོགས་མོ་རིགས་ཀྱིས། ཁོ་མ་ནེ་ཆུང་མོ་གླིང་གནས་
ནི་ནགས་ཚལ་གླིང་ལ་བརྩིགས། ཕོ་མོ་བྱེ་ནས་གནས་རིས་སོ་སོར་འཛིན། བར་ན་དཔག་ཚད་བཞི་ཡི་རྒྱང་ཐག་ཡོད། དཔག་ཚད་བཞི་ཡི་བར་དུ་སེང་གེའི་
ཁྲི་བརྩིགས་ནས། སྟོན་པའི་སྒྲོན་མ་གཤེན་རབ་མི་བོ་སྤྱན་དྲངས་ཤིང་། འཕྲུལ་ངག་བདེན་པའི་བོན་ལ་འདུས་ཤིང་ཉན། བོན་བཤད་རྟིང་ལ་གྱེས་ནས་ཐེ་ཚོམ་
བཅོད་ཅིང་སོ་སོར་འགྲོ། དེ་ལྟར་དགུང་ལོ་གསུམ་དུ་བོན་གྱི་འཁོར་ལོ་བསྐོར། གཡུང་དྲུང་བོན་གྱི་འཁོར་ལོས་ཤེས་པའི་རྒྱུད་གྲོལ་བས། ཕོ་མོ་གཉིས་ཀ་ཤེས་རབ་
ཚད་ངུ་ཕྱིན། དེ་ཡི་ནང་ནས་རྩེ་མོ་བྱུང་རྒྱལ་བ། ཕོ་ལ་ཡིད་ཀྱི་ཁྱེའུ་ཆུང་གཏོ་བུ་འབུམ་སངས་ཡིན། མོ་ལ་ཧོས་ཟ་རྒྱལ་མེད་གཤེན་ཟ་ནེ་ཆུང་ཡིན། དེ་ལྟར་
སྟོན་པས་ཁྱིམ་སྤངས་རབ་ཏུ་བྱུང་བ་ཡིས། ཀུན་ཀྱང་ཚུལ་ཁྲིམས་བསྲུང་ཞིང་ཡོངས་ཀྱང་བདེ་བར་བཀོད། གཤེན་རབ་ཁྱིམ་སྤངས་རབ་ཏུ་བྱུང་བའི་ལེའུ་སྟེ་བཅོ་

ལྔ་པའོ།།    །།གཡུང་དྲུང་ལྷའི་སྐད་དུ་ན། ཏྲི་བཀྲ་མུ་ཟེར་གྲག་ཏོག་ལྷང་བར་ལྷན། གང་ཟག་མིའི་སྐད་དུ་ན། སྟོན་པས་འཁོར་རྣམས་སྤངས་
ནས་དགོན་པ་མཛད་པའི་ལེའུའོ། །འགྲོ་དྲུག་ཐུགས་རྗེས་བཟུང་བའི་ཕྱིར། ཅིར་ཡང་སྤྲུལ་ཅིང་ཐུགས་རྗེས་བཟུང༌། ཐར་པ་རིམ་པས་བགྲོད་པའི་ཕྱིར། སེམས་ཅན་
བློ་ལ་གྲངས་མང་བས། གོང་དུ་ཇི་ལྟར་མཛད་པ་རྣམས། ཐར་པ་མྱུར་བར་མི་ཐོབ་ཀྱང༌། སེམས་ཅན་བློ་དང་སྦྱར་ནས་མཛད། ད་འཁོར་སྤངས་དགོན་པ་མཛད་པ་
ཡང༌། སེམས་ཅན་བློ་རབ་ཡོད་པ་རྣམས། ཐར་པ་མྱུར་དུ་གོ་དབྱེའི་ཕྱིར། མ་ནོར་ལུང་རྣམས་བསྟན་པར་དགོངས། སྟོན་པ་གཤེན་རབ་མི་བོ་ཡིས། རབ་ཏུ་བྱུང་བའི་
སྐུ་འཁོར་རྣམས། སེང་གེའི་གདན་དྲུང་དུ་བསྡུས་ནས་ཚིགས་སུ་བཅད་དེ་གསུངས་པའི་མདོ། །ངས་ཀྱང་འཁོར་བའི་བོན་ལ་མི་གནས་པར། །ཐར་པ་ཐོབ་པར་བྱ་བའི་
དོན་ཆེད་ཀྱིས། །མི་བདེའི་འདུ་འཛི་སྤངས་ནས་བདེ་བར་རབ་ཏུ་བྱུང༌། །བཀྲ་ཤིས་ཕོ་བྲང་ཁྲི་སྨོན་རྒྱལ་བཞད་དང༌། །བཀྲ་ཤིས་མོ་གླིང་ཁོ་མ་ནེ་ཆུང་གིས་བར་ན་དཔག་

ཚད་བཞི་ཡོད་དཀྱིལ་ཕྱེད་ན། །སེང་གེའི་གདན་བརྩིགས་བོན་གྱི་འཁོར་ལོ་བསྐོར། །ཡོན་ཏན་དེ་ཡིས་དད་ལྡན་ཤེས་པ་བསྐྱེད། །ཤེས་པ་བསྐྱེད་པས་ཤེས་རབ་སླེབས་པ་མང༌། །
སེམས་ཅན་ལོག་པར་འཁྲུལ་བ་གྲངས་མང་ཀུན། །ཤེས་རབ་རྩལ་རྫོགས་ཁྱེད་ཀྱིས་ཤེས་རྒྱུད་ཁྲོལ། །བདག་ནི་མྱུར་དུ་ཐར་པར་བགྲོད་པའི་ཕྱིར། །དམ་པའི་འཁོར་
ཚོགས་ཁྱེད་སྤངས་ནས་གཅིག་པུར་དགོན་པར་འགྲོ། དེ་སྐད་ཅེས་སྟོན་པས་འཁོར་ལ་བཀའ་སྩལ་ཏེ། དེ་ལ་འཁོར་རྣམས་ནང་ནས་ཁྱབ་པ་རྟུལ་ཤུགས་ཆེ། བདུད་རྗེ་ཁྱབ་
པས་སླར་ལ་ཞུས་པའི་མདོ། །སྟོན་པའི་སྒྲོན་མ་གཤེན་རབ་ལགས། །ཉི་གདལ་བཞིན་དུ་ཀུན་ལ་སྙོམས་པར་མི་མཛད་པར། །སྣང་བལྟམ་བཞིན་དུ་ཉིད་གསལ་གཞན་
ལ་ཅི་ཞིག་སྨན། དགོན་པར་གཅིག་པུ་མ་གཤེགས་འགྲོ་དོན་བཀྲིད་དྲང་མཛོད། དེ་སྐད་ཅེས་སྨྲས་ནས་ཕྱག་ལ་འཇུས་སོ། །དེ་ལ་གཤེན་རབ་ཀྱིས་བཀའ་སྩལ་པ། 
བཙུན་པ་ཁྱབ་པ་ལ་སོགས་བདུད་སྡེ་མང་པོ་ཉོན། འགྲོ་བ་བཀྲིད་དྲང་གོ་རིམས་ཁྱེད་ལ་བསྟན། བདག་ཀྱང་སྐྱེ་བ་གྲངས་མེད་དང་པོ་གང་ཟག་རིམ་པར་རྒྱུད། བརྒྱུད་

པའི་དུས་སུ་བསོད་ནམས་དབང་གིས་བསོད་ལྡན་སྟོབས་མཆོག་གིས། སྟོན་པ་བསོད་ནམས་དབང་གིས་བསོད་ལྡན་ཚོགས་ཀྱི་ཞིང་ཁམས་དེ་རུ་
བྱོན། དེ་ལ་སེམས་བསྐྱེད་དད་པའི་སྟོབས་དང་ལྡན། སྐྱེ་བ་གྲངས་མང་ཚོགས་ཀྱི་ལམ་ལ་བསགས། ཤེས་རབ་རྩལ་རྫོགས་ཐར་པར་མངོན་སངས་རྒྱས། 
རྒྱལ་བའི་སེམས་བསྐྱེད་སྐྱེས་པའི་དུས་དེ་རུ། བདག་ཐར་གྲུབ་པར་རྫོགས་པའི་དུས་རྟིང་ལ། གཞན་དག་སེམས་ཅན་འདྲེན་པར་སྨོན་ལམ་བཏབ། འདུལ་
བའི་ཞིང་ཁམས་ཤིན་ཏུ་འདུལ་དཀའ་བའི། མི་མཇེད་འདུལ་བའི་སྨོན་ལམ་བཏབ་པའི་མཐུས། ད་ལྟའི་གནས་འདི་འདྲེན་པའི་སྟོན་པར་འོངས། སེམས་
ཅན་བློ་དང་སྦྱར་ནས་བཀྲིད་ཕྱིར། གོ་རིམ་རིམ་པར་བསྟན་པ་འདུས་པ་རིན་པོ་ཆེའི་རྒྱུད་འདིར་སྔ་རབས་འདས་པའི་ལོ་རྒྱུས་དང་པོར་བསྟན་པ་ནི་བདག་སྟོན་པ་
ཡན་ཆོད་གང་གིས་བསྟན་པ་གོ་རུ་ཕྱེ་བའོ། །དེའི་འོག་ཏུ་ཡབ་དང་ཡུམ་གྱི་ལོ་རྒྱུས་བསྟན་པ་ནི་ཀུན་དང་མཐུན་ཞིང་ཁུངས་བཙུན་པའི་དོན་ཕྱེད་དོ། །དེའི་

འོག་ཏུ་སྐྱེ་བ་བཞེས་པའི་གཏན་ཚིགས་བསྟན་པ་ནི། སྐྱེ་རྒྱུད་བྱུང་ཁུངས་ཀུན་ལ་བསྟན་པའོ། །དེ་ཡི་འོག་ཏུ་བསྟན་པ་སྤེལ་བའི་གོ་རིམ་བསྟན་པ་ནི། བློའི་རིམ་
པས་ཐར་པར་འདྲོང་པའི་ཕྱིར་རོ། །དེ་ཡི་འོག་ཏུ་འགྲོ་བ་འདུལ་བ་བསྟན་པ་ནི། སྐྱེས་པ་རྣམས་ལ་ཞེ་སྡང་ཆེ་བའི་གཏོ་བུ་དོད་ཏེ་དྲངས་པ་ཡང༌། ཞེ་སྡང་ཅན་ཡང་
དད་པས་ཐང་ཆོད་ནས། དྲག་པོའི་རྐྱེན་དང་འཕྲད་ནས་འདྲོངས་པའོ། །དེ་ཡི་འོག་ཏུ་བུད་མེད་རྣམས་ལ་འདོད་ཆགས་ཆེ་བའི་འགུ་ལིང་མ་ཐར་པར་དྲངས་པ་ཡང༌། འདོད་
ཆགས་ཅན་ཡང་དད་པས་ཐང་ཆོད་ནས། དྲག་པོའི་རྐྱེན་དང་འཕྲད་ནས་འདྲོངས་པའོ། །དེ་ཡི་འོག་ཏུ་ཁབ་རྣམས་བཞེས་པ་ཡང༌། སེམས་ཅན་ཞེན་ཆགས་སྤངས་
ཕྱིར་བཞེས་པའོ། །དེ་ཡི་འོག་ཏུ་སྲས་རྣམས་སྤྲུལ་པ་ཡང༌། མ་རིག་གསལ་བཏབ་ཕྱིར་དུ་སྤྲུལ་པའོ། །དེ་ཡི་འོག་ཏུ་རྒྱས་པར་སྤྱིར་དྲངས་ཀྱང༌། །འགྲོ་བ་མང་
པོ་རྒྱ་ལག་ཕྱེད་པའོ། །དེ་ཡི་འོག་ཏུ་བདུད་རྣམས་བཏུལ་བ་ཡང༌། དུག་ལྔ་ཆ་རགས་རྣམ་པ་གཞོམ་ཕྱིར་རོ། །དེ་ཡི་འོག་ཏུ་བསྟན་པའི་རྗེས་བཞག་ཀྱང༌།

ཕྱི་རབས་བཀྲིད་དྲང་དཔེ་དོན་བསྟན་པའོ། །དེའི་འོག་ཏུ་བཅོ་བརྒྱད་དོན་བསྟན་ཡང༌། ཉོན་མོངས་ཤས་ཆེའི་རིམ་པས་དྲང་ཕྱིར་རོ། །དེའི་འོག་ཏུ་ཁྱིམ་སྤངས་
དོན་ལ་རབ་ཏུ་བྱུང་བ་ཡང་། འཁོར་བའི་སྒོ་གཅོད་ཐར་པའི་དོན་མཚོན་ནོ། །དེ་ཡི་རྟིང་ལ་ད་ལྟ་དགོན་པ་སྙེགས་པ་ཡང༌། ཡུལ་གྱི་འདོད་པ་བཅོམ་ནས་ངེས་དོན་གསལ་
བཏབ་སྟེ། སྐྱེ་བ་གཅིག་ལ་བླ་མེད་བསྒྲུབ་པའོ། །དེ་སྐད་ཅེས་སྟོན་པས་འཁོར་ལ་གསུངས། ཁྱབ་པ་ལ་སོགས་འཁོར་གྱིས་ཡང་ཞུས་བ། འཁོར་བའི་སེམས་ཅན་
ཐམས་ཅད་ལས་སུ་སྡུག་བསྔལ་སྤྱོད་ཅིང་དོན་དུ་སྐྱེ་འཆི་རྩོལ། སྐྱེ་བ་གཅིག་གིས་བླ་མེད་གྲུབ་པ་ན། ཚུལ་ལམ་ཐབས་ཀྱིས་གཏན་ཚིགས་ཇི་ལྟར་ལགས་པ་
ཞིག །མི་འབྱེད་མཉམ་པའི་ཐུགས་ཀྱིས་རྒྱ་བསྐྱེད་ལ། མ་ལུས་རྣམ་བཞིའི་འཁོར་ལ་བསྟན་ཏེ་གསོལ། དེ་ལ་སྟོན་པའི་སླར་ལ་ལན་གསུངས་པ། བདག་
གི་ཐུགས་ཉིད་ཡེ་ནས་ཀུན་ལ་ཁྱབ། ཉི་བཞིན་ཡོངས་ལ་སྙོམས་ཤིང་ཆུ་བཞིན་རྒྱུན་མི་འཆད། སེམས་ཅན་རྣམས་ལ་མི་འབྱེད་ཡེ་ནས་ཡོངས་སྙོམས་ཏེ།

སེམས་ཅན་གྲངས་ལ་བསམ་འདས་རྒྱ་ཆེ་བས། ལས་ཀྱང་དེ་དང་མཚུངས་པར་ཐ་དད་མང༌། ངང་ཉིད་ཀློང་དུ་བདེ་བའི་ཐུགས་ཉིད་ཀྱིས། སྐྱེ་བ་གཅིག་གི་བླ་མེད་སྒྲུབ་པ་
འདི། རིག་པ་ཅན་གྱི་སྨན་དེ་རྨོངས་པ་ཅན་གྱི་དུག་ཏུ་གྱུར། དེའི་ཕྱིར་ན་ཀུན་གྱི་ཐུན་མོངས་མིན། ཤེས་རིགས་གསལ་དང་ལྡན་པ་ཐམས་ཅད་ཀུན། །ངེས་པའི་
དོན་ལ་འདུད་ན་དགོན་པའི་གནས་སྙེགས་དགོས། །མཚོ་གླིང་དུར་ཁྲོད་ནགས་ཚལ་ལུང་ཕུག་ཏུ། །རི་དྭགས་སྨས་མ་བཞིན་དུ་གཅིག་པུ་དགོན་པར་གནས་ནས་སུ། །
དབང་པོ་ཕྱི་ཡི་ཡུལ་དགྲ་བཅོམ། །ནང་གི་བག་ཆགས་སྐྱོན་སྤངས་ཕྱི་རུ་ཡང༌། །ལུས་དབེན་སེམས་འདུལ་ཕྱིར་ན་སྒོམ་པ་གཅེས། །དེ་ཕྱིར་འཁོར་སྤངས་བདག་ནི་
དགོན་པར་འགྲོ། །དེ་སྐད་ཅེས་སྟོན་པས་གསུངས་སོ། །དེ་ལ་ཁྱབ་པ་ལ་སོགས་པའི་འཁོར་གྱིས་ཡང་གསོལ་པ། སེམས་ཅན་བློ་དང་ཐ་དད་བསམ་ལས་འདས། བློ་དམན་
ཐམས་ཅད་དོན་དུ་མི་རུང་ཡང༌། བློ་རབ་དོན་དུ་འཇུག་ཕྱིར་ངེས་པའི་བཀའ་བསྩལ་འཚལ། དེ་ལ་སྟོན་པས་གསུངས་པ། འཕེན་ཡུལ་འདུལ་ཁྲིམས་ཟབ་མོ་བསྲུངས་

བའི་གང་ཟག་རྣམས། དཔོན་གསས་ལྟ་བ་སྤྱི་གཅོད་བོན་འདི་ཐོས་ནས་དུག་ཏུ་འགྱུར། རིང་བའི་རྒྱུད་ནས་ཐར་པར་བགྲོད་པ་རྣམས། ཡིད་ཕྱུང་ཁོང་བསྙེང་
ལོག་པར་གོལ་བར་འགྱུར། བློ་རྩལ་རབ་ཡོད་གང་ཟག་ཐམས་ཅད་ཀུན། འབྲས་བུ་མྱུར་དུ་སྒྲུབ་ཕྱིར་ངེས་པའི་དོན་བཤད་ཀྱིས། བློ་དམན་རྣམས་དང་མི་འབྲེལ་མཚམས་
ཆོད་ལ། ངེས་པའི་ལུང་བསྟན་དམ་པའི་དོན་ལ་ཉོན། དེ་སྐད་ཅེས་བཀའ་སྩལ་ནས། སྟོན་པ་ཡང་རི་གཡུང་དྲུང་དགུ་བརྩིགས་ཀྱི་ནགས་ཚལ་མིས་མི་རྙེད་པའི་ནང་དུ། 
འཁོར་སྤངས་ནས་དགོན་པ་ལ་གཤེགས་སོ། །དེའི་ཚེ་དེའི་དུས་ན། གཏོ་བུ་འབུམ་སངས་ལ་སོགས་པའི་ཕོ་རིགས་དང༌། གཤེན་ཟ་ནེ་ཆུང་ལ་སོགས་པའི་མོ་རིགས་ཀྱིས། 
རིག་པའི་རྩལ་ཤུགས་མཐོ་བའི་འཁོར་རྣམས་བསྡུས། ནགས་ཚལ་དགོན་པའི་ནང་དུ་གཞན་དང་མཚམས་བཅད་ནས། སྟོན་པའི་སྐུ་ཕྱིར་ནམ་མཁའི་སྤྲིན་བཞིན་
འདུས། འཁོར་གྱི་ནང་ན་ཁྱབ་པ་རྟུལ་ཤུགས་ཆེ། བཙུན་པ་ཁྱབ་པས་ཚིགས་ཏུ་ཞུས་པའི་མདོ། ཉི་ལས་ཟེར་བྱུང་མུན་པ་ཡོངས་འཛོམས་བཞིན། ཐུགས་

རྗེས་སེམས་ཅན་ཡོངས་ལ་བཀྲིད་དྲང་མི་མཛད་པར། དམ་པའི་འཁོར་སྤངས་གཅིག་པུར་དགོན་པར་གཤེགས། ཕྱག་ནས་འཇུས་ཀྱང་ཐུགས་རྗེའི་ཐབས་ཀྱིས་གཤེགས། མི་ཐོགས་
སྐྱེ་བ་གཅིག་གིས་ཐར་པའི་གནས་སླེབས་ནས། མི་གཡོ་ཐིག་ལེ་ངེས་པའི་བཀའ་སྩལ་འཚལ། དེ་ལ་སྟོན་པས་བཀའ་སྩལ་པ། སེམས་ཅན་ཐམས་ཅད་
སྐྱེ་སྡུད་རུ་མ་ནི། །ཀུན་གཞིའི་རྣམ་པར་ཤེས་པ་ཉིད་ལ་གདགས། །འདིའི་རྩད་ཆོད་བྱུང་ཚོར་སྒོ་ཁེགས་ན། སྤྲོ་བསྡུ་ཐམས་ཅད་རང་ལས་རང་འབྱུང་ངོ༌། །དེ་སྐད་ཅེས་སྟོན་
པས་བཀའ་སྩལ་ཏེ། དེ་ལ་ཡང་ཁྱབ་པས་སླར་གསོལ་པ། ཀུན་དང་གཞི་དང་རྣམ་པར་ཤེས་པ་བཞི། །གདགས་པའི་སྒྲོ་ཚོགས་དོན་ཆེད་ཅི་ལས་བྱུང༌། །རྩད་གཅོད་བྱུང་
ཚོར་སྒོ་དགག་ནུས་མཐུ་ཅི་ཡིས་འགྲུབ། །དེ་ལ་སྟོན་པས་བཀའ་སྩལ་པ། བཙུན་པ་ཁྱབ་པ་ལ་སོགས་ཉན་པའི་འཁོར་རྣམས་ཀུན། །པུས་བཙུགས་ཐལ་སྦྱོར་
ལུས་ཐུད་དབང་པོ་མ་ཡེངས་བརྟན་པར་ཉོན། ཁམས་གསུམ་སེམས་ཅན་རིགས་དྲུག་བར་མ་དོ་དང་བདུན། ཐར་ལམ་མ་ཕྱེད་སྐྱེ་འཁོར་ལས་ཀྱིས་འབྱུང་བ་ཡང༌། ཀུན་

གཞིའི་རྣམ་པར་ཤེས་པ་ཉིད་ཀྱི་བག་ཆགས་བཟང་ངན་ནོ། །དུས་གསུམ་བདེ་བར་གཤེགས་པ་ཐུགས་རྗེས་འགྲོ་དོན་མཛད་པ་ཡང༌། ཀུན་གཞི་རྣམ་
པར་ཤེས་པ་ཉིད་ཀྱི་བག་ཆགས་བཟང་ངན་ནོ། །བག་ཆགས་བཟང་ངན་གཉིས་ལ་ཀུན་གྱིས་བྱ་བའོ། །བཟང་ངན་གཉིས་ཀའི་གཞི་མ་སེམས་ཀྱིས་བྱེད་པས་ཀུན་གཞིའོ། །
ཀུན་དང་གཞི་གཉིས་འབྲེལ་བའི་ནུས་མཐུ་ལས། ངན་པ་སྐྱོན་གྱི་རྣམ་པར་ཤེས་པ་དང༌། བཟང་པོ་ཡོན་ཏན་གྱི་རྣམ་པར་ཤེས་པ་གཉིས་འབྱུང་བས་རྣམ་པར་ཤེས་པའོ། །
དེའི་ཕྱིར་ན་ཀུན་དང་གཞི་དང་རྣམ་པར་ཤེས་པའོ། །དེ་ལ་དོན་དུ་ཟབ་ཅིང་གཏིང་རིང་འཕྲ་ཞིང་ཆ་ཞིབ་པས་ལེན་པའི་རྣམ་པར་ཤེས་པ་ཚོད་ཟིན་པ་རབ་ཏུ་དཀའ། བག་
ཆགས་བཟང་པོ་མྱ་ངན་ལས་འདས་པའི་བོན་དུ་གཏོགས། མྱ་ངན་ལས་འདས་པའི་བོན་ཡང་ཀུན་གཞིའི་རྣམ་པར་ཤེས་པ་ཉིད་ལས་འབྱུང་བའོ། །བག་ཆགས་ངན་པ་
འཁོར་བའི་བོན་དུ་གཏོགས། ལས་དང་ཉོན་མོངས་སྡུག་བསྔལ་ཐམས་ཅད་ཀྱང༌། ཀུན་གཞིའི་རྣམ་པར་ཤེས་པ་ཉིད་ཀྱི་རྒྱུ་ལས་འབྱུང་བའོ། །དེའི་ཕྱིར་ན་ཀུན་

གཞིའི་རྣམ་པར་ཤེས་པའི་ནུས་མཐུ་ལས། དུས་གསུམ་གཤེན་རབ་ཁམས་གསུམ་སེམས་ཅན་གཉིས་ཀ་འབྱུང་བའོ། །ཡང་ན་ཀུན་གཞི་རྣམ་པར་ཤེས་པ་
བསྟན་པ་ན། དོན་ཆེན་རྣམ་པ་བཞི་ཡིས་གསལ་བར་བྱ། བཞིའི་གོ་རིམ་ཁྱེད་ལ་འདི་ལྟར་བསྟན། ཀུན་གཞི་ཡིན་ལ་རྣམ་པར་ཤེས་པ་མ་ཡིན་པ་དང་གཅིག །
རྣམ་པར་ཤེས་པ་ཡིན་ལ་ཀུན་གཞི་མ་ཡིན་པ་དང་གཉིས། ཀུན་གཞི་ཡང་མ་ཡིན། རྣམ་པར་ཤེས་པ་ཡང་མ་ཡིན་པ་དང་གསུམ །ཀུན་གཞི་ཡང་མ་
ཡིན་རྣམ་པར་ཤེས་པ་ཡང་ཡིན་པ་དང་བཞིའོ། །དེ་ལས་གཞི་ནི་ནམ་མཁའ་ཡིན་ལ་ཀུན་ནི་སྤྲིན་དང་ན་བུན་དང་ཁུ་རླངས་དང་། གཞའ་ཚོན་ཡིན་ཏེ་ཀུན་དང་
གཞི་ནི་ཡིན་ལ་རྣམ་པར་ཤེས་པ་ནི་མ་ཡིན་ནོ། །གཞི་ནི་ས་གཞི་ཆེན་པོ་ཡིན་ཀུན་ནི་རྩི་ཤིང་དང་ནགས་ཚལ་དང་གངས་བྲག་ཡིན་ཏེ། རྣམ་པར་
ཤེས་པ་ནི་མ་ཡིན་ནོ། །གཞི་ནི་རྒྱ་མཚོ་ཆེན་པོ་ཡིན་ལ། གཞི་ནི་རླངས་པ་དང་ལྦུ་བ་དང་རླངས་པ་ལྟ་བུ་ཡིན་ཏེ། རྣམ་པར་ཤེས་པ་ལྟ་བུ་ནི་མ་ཡིན་ནོ། །

དེའི་ཕྱིར་ན་ཀུན་གཞི་ཡིན་ལ་རྣམ་པར་ཤེས་པ་མ་ཡིན་པ་བསྟན་པའོ། །རྣམ་པར་ཤེས་པ་ཡིན་ལ་ཀུན་གཞི་མ་ཡིན་པ་ནི། མིག་དང་རྣ་བ་ལ་
སོགས་ཏེ་དབང་པ་ལྔ་ནི་རྣམ་པར་ཤེས་པ་ནི་ཡིན་ནོ། །གཟུགས་སྒྲ་དྲི་རོ་ལ་སོགས་བྱེ་བྲག་གི་རྣམ་པར་ནི་ཤེས་ཏེ། བག་ཆགས་ཀྱི་གཞིར་མི་འགྱུར་བས་དེའི་
ཕྱིར་རྣམ་པར་ཤེས་པ་ནི་ཡིན་ལ་ཀུན་གཞི་མ་ཡིན་པ་བསྟན་པའོ། །ཀུན་གཞི་ཡང་ཡིན་ལ་རྣམ་པར་ཤེས་པ་ཡང་ཡིན་པར་བསྟན་པ་ནི། ཕྱིའི་ཡུལ་ལྔའི་རྣམ་
པར་ཕྱེད་ཞིང་དབང་པོ་ལྔ་ཡིས། སོ་སོ་ནས་གཅོད་ཅིང་ཡིད་ཀྱི་རྣམ་པར་ཤེས་པས་བྱུང་ཚོར་དུ་བཅད་ཅིང་། ཉོན་མོངས་པ་ཅན་གྱིས་བདག་དང་བདག་གིར་བཟུང་ནས། དེ་
ཀུན་ཀའི་གྲངས་མང་པོ་རྣམས་སེམས་ཉིད་ལ་གསོག་པས། དཔེར་ན་ཕྱིའི་ཡུལ་ལྔ་ནི་རྫས་ཟན་དང་འདྲ་བ་ཡིན་ནོ། །སྒོ་ལྔའི་རྣམ་པར་ཤེས་པ་ནི་བྲན་ཁོལ་
དང་འདྲ་བ་ཡིན་ནོ། །ཡིད་ཀྱི་རྣམ་པར་ཤེས་པ་ནི་ཁྱོ་ག་དང་འདྲ་བ་ཡིན་ནོ། །ཉོན་མོངས་པ་ཡིད་གྱི་རྣམ་པར་ཤེས་པ་ནི། བུད་མེད་དང་འདྲ་བ་ཡིན་ནོ། །དཔེར་ན་

བྲན་ཁོལ་གྱིས་ཚོལ་ཁྱོ་ག་ཡིས་བཅད་དོ། བུད་མེད་ལ་གཏད་དོ། ཁང་པ་རུ་སོག་པ་དང་འདྲ་བར་ན་གང་ཟག་ཐམས་ཅད་ལ་ཀུན་གཞི་ཡང་ཡོད་ལ་རྣམ་པར་ཤེས་
པ་ཡང་ཡོད་དོ། །དེའི་ཕྱིར་ནི་ཀུན་གཞི་ཡང་ཡིན་ལ་རྣམ་པར་ཤེས་པ་ཡིན་པ་བསྟན་པའོ། ཀུན་གཞི་ཡང་མ་ཡིན་པ་ལ་རྣམ་པར་ཤེས་པ་ཡང་མ་ཡིན་པ་ནི། ནམ་
མཁའ་སྟོང་པའི་ངོགས་དག་པ་ན་ཀུན་གྱི་བྱེ་བྲག་ཀྱང་མེད། གཞིའི་རྣམ་གྲངས་ཀྱང་མི་སོགས་རྣམ་པར་ཤེས་པའི་མཚན་མར་ཡང་མི་དམིགས་པས། ཀུན་
གཞི་ཡང་མ་ཡིན་ལ་རྣམ་པར་ཤེས་པ་ཡང་མ་ཡིན་ོ། །དེ་དང་མཚུངས་པར་བོན་ཉིད་དག་པ་དང༌། སེམས་ཉིད་དག་ཡང་སྦྱར་རོ། །དེའི་ཕྱིར་ན་བཙུན་པ་ཁྱབ་པ་
ལ་སོགས་པ་ཉན་པ་རྣམས། ལྟ་བ་ཡང་འབུབ་པའི་དོན་དེ་ལྟ་བ་ལ་མ་ཡེངས་ཤིང༌། སྤྱོད་པ་མས་འཛེགས་པའི་ཁྲིམས་འདི་ལྟ་བུ་ལས་མ་འཆལ་ན། གཞི་
སྙིང་རྗེ་ཆེན་པོ་དང་མི་འབྲལ་བར་འགྲོགས་ཞེས་བྱ་སྟེ། ཐབས་ཕ་རོལ་ཏུ་ཕྱིན་པ་བཅུའི་ལམ་དུ་ཞུགས་པ་ཡང་ཁོ་ན་ཉིད་དོ། །དེ་ལ་ཁྱབ་པས་སླར་གསོལ་པ།

སྟོན་པ་ལགས་ཀུན་གཞིའི་རྣམ་པར་ཤེས་པ་འདི་ཐམས་ཅད་སྐྱེད་སྡུད་ཀྱི་གཞི་ལགས་ན། དུས་གསུམ་གྱི་གཤེན་རབ་བདེ་བར་གཤེགས་པ་དང༌། ཁམས་གསུམ་གྱི་
སེམས་ཅན་མི་བདེ་བར་འཁོར་བ་གཉིས་ཀྱང༌ཀུན་གཞིའི་རྣམ་པར་ཤེས་པའི་བག་ཆགས་བཟང་ངན་གཉིས་ཀྱི་ནུས་མཐུ་ལས་བྱུང་ན། དུས་གསུམ་གྱི་གཤེན་
རབ་བདེ་བར་གཤེགས་པ་རྣམས་བག་ཆགས་བཟང་པོ་ལས་བྱུང་བས་ཇི་ལྟར་སྐྱེད་པ་ལགས། ཁམས་གསུམ་གྱི་སེམས་ཅན་མི་བདེ་བར་འཁོར་བ་རྣམས། བག་ཆགས་
ངན་པ་ལས་བྱུང་བ་ཇི་ལྟར་སྤངས་པ་ལགས། ས་ལེ་གསལ་པའི་སྟོན་པས་བདག་ཅག་རྣམས་ལ་བཤད་པར་ཞུ། དེ་ལ་སྟོན་པས་བཀའ་སྩལ་པ། བཙུན་པ་ཁྱབ་
པ་ལ་སོགས་ཉན་པའི་འཁོར་སྡེ་རྣམས། འཁོར་བ་ཐོག་མ་མེད་པའི་དུས་ནས་ད་ལྟ་ཡན་ཆད་དུ། ཀུན་གཞིའི་རྣམ་པར་ཤེས་པའི་གཞི་མ་ལ། བག་ཆགས་
བཟང་ངན་གཉིས་ཀའི་ས་བོན་བསྒོས་པ་ནི། སོན་ཤིང་ཕུང་བུ་བཞིན་དུ་ཕྲ་ཞིང་མང་བར་བཀྲིས། བཟང་པོ་བླང་ཞིང་ངན་པ་སྤང་བའི་དཔེ་ཐབས་བསྟན་པ་ནི། རྒྱ་

མཚོ་ནང་གི་འཇོག་པོ་ཀླུ་གནས་ན། པད་མ་སྟོང་བརྩེགས་རུ་སྦལ་ཁྲ་བོ་ཡིས། ཆུ་ལས་འོ་མ་དུག་ལས་རྩི་ཕྱེ་ཞིང་། བག་ཆགས་ངན་པ་སྤང་
ཞིང་བཟང་པོ་བཞག་ཅིང་བསྣན། སྤྱིར་བསྡུས་སྣོད་བཅུད་བོན་དང་སྒོས་འབྲེལ་ལུས་སེམས་བོན། བཟང་ངན་གཉིས་ཀ་ཆགས་པའི་རྒྱུ་ཉིད་ཡིན། མི་ཆགས་
སྤངས་ན་ཏིང་འཛིན་རྣམ་གསུམ་སྒོམ། བཙུན་པ་ཁྱབ་པ་དང་པོ་དེ་བཞིན་ཉིད་ཀྱི་ཏིང་ངེ་འཛིན་ཀློང་དུ་ཁྱབ་པའི་རྒྱུ་ལས་བྱུང༌། སྤྱིར་ནི་བོན་ཉིད་ནི་ཡེ་ནས་ཅིར་ཡང་
མ་གྲུབ་སྟོང་པ་ཉིད་དོ། །དེ་ཁོ་ན་བཞིན་དུ་སེམས་ཉིད་ཀྱང༌ཅིར་ཡང་མ་གྲུབ་པ་ཡེ་ནས་སྟོང་པའོ། །དེ་བཞིན་ཉིད་ཁོ་ན་ལྟར་སྣང་བའི་བོན་སྣོད་བཅུད་གཉིས་ཀྱང༌། 
ཡེ་ནས་སྟོང་པའི་རང་བཞིན་ནོ། །དེ་ལྟར་སྟོང་ལ་ཡོངས་སུ་རྒྱ་མ་ཆད་པ་དམ་པའི་དོན་དུ་ཡེ་ནས་སྟོང༌། ཀུན་རྫོབ་དངོས་སུ་མཚན་མར་སྣང༌། སྣང་སྟོང་གཉིས་ཀའི་
དོན་ཚད་ནི། ཏིང་ངེ་འཛིན་གྱིས་གཟུངས་ཐེབས་ན་དེ་བཞིན་ཉིད་ཀྱི་ཏིང་ངེ་འཛིན་ཅེས་བྱ། ཏིང་ནི་མི་ཡེངས་པ་ཉིད་ངེ་ནི་མི་གཡོ་བ་ཉིད་ཡིན། འཛིན་ནི་གཟེར་ཐེབས་

མི་གཏོང་སྟེ། དེ་ཡང་གཟུང་འཛིན་ཟིན་དང་གསུམ། ཚིགས་དྲུག་བར་ནས་ཀྱིས་འབྲེལ་པའི། སྒྲ་ནི་དྲུག་པ་འབྲེལ་པའོ། །དོན་ནི་སྐྱེས་བུ་རྟུལ་ཤུགས་དོན། 
གཅིག་པུར་དགོན་པར་དེ་ལྟར་སྒོམ། དེ་ནས་ཀུན་ཏུ་སྣང་གི་ཏིང་ངེ་འཛིན། ཀུན་ནི་སྤྱི་བསྡུས་སྒོས་འབྲེལ་གཉིས། ཏུ་ནི་ཡུལ་ལ་དམིགས་པར་སྐྱེད། སྣང་ནི་སྤྲུལ་
སྐུ་བསམ་འདས་ཀྱིས། ཇི་ལྟར་མཐུན་པའི་སྐད་ཀྱིས་སྟོན། ཏིང་ངེ་འཛིན་ནི་གོང་དང་མཚུངས། དེ་ནས་རྒྱུའི་ཏིང་ངེ་འཛིན་སྒོམ། དེ་ནི་གོང་མའི་ཚིག་གཞུག་སྡུད། 
ནས་ནི་འོག་མའི་ཚིག་འདྲེན། རྒྱུ་ནི་སྐྱེ་རྒྱུད་དཀར་དམར་འཕྲོ། དེ་ནི་ཐར་པའི་ལམ་ལ་འདྲེན། ཏིང་ངེ་འཛིན་ནི་གོང་དང་མཚུངས། སྒོམ་སྒོམ་བསྒོམས་དང་གསུམ་
པོ་ཡང༌། ཐིག་ལེ་ངེས་པར་ཁྱེད་ལ་བསྟན། དོན་གྱི་ཏིང་འཛིན་རྣམ་གསུམ་ཡང༌། མི་ཡེངས་དོན་ལ་མི་རྟོག་ན། སྒོམ་པའི་གཞི་གནས་དེ་ཉིད་ཡིན། མི་རྟོག་
ཡོངས་ཁྱབ་གསལ་དངས་ན། སྒོམ་པའི་དངོས་པོ་དེ་ཉིད་ཡིན། མི་ཆགས་རྟུལ་ཤུགས་མཁར་བརྡལ་ན། བསྒོམས་པའི་འབྲས་བུ་དེ་ཉིད་ཡིན། དེ་སྐད་ཅེས་སྟོན་

པས་འཁོར་ལ་བཀའ་སྩལ་པས། གཏོ་བུ་འབུམ་སངས་ལ་སོགས་པའི་སྐྱེས་པའི་སྡེ་རིགས་རྣམས་ནི་འཁོར་བ་ཐོག་མ་མེད་པའི་དུས་ནས་ད་ལྟའི་ལུས་ལ་རྟེན་པ་ཡན་
ཆོད་དུ། ཀུན་གཞི་རྣམ་པར་ཤེས་པའི་གཞི་མ་ལ། དགེ་སྡིག་གཉིས་ཀྱི་ས་བོན་བསགས་པ་ཡང༌། སྟོན་པས་མ་ནོར་ངེས་པའི་ལུང་བསྟན་པས། འཁོར་བའི་
བག་ཆགས་ངན་པ་སྤངས་པས་སྤོངས། ཐར་པའི་བག་ཆགས་བཟང་པོ་སྐྱེད་པས་སྐྱེས། ཀུན་གཞིའི་ཀློང་ན་བདེ་བས་ངང་ཉིད་དབྱིངས་སུ་དག གཤེན་ཟ་ནེ་ཆུང་ལ་
སོགས་ཟ་མ་མོའི་སྡེ་རིགས་རྣམས་འཁོར་བ་ཐོག་མ་མེད་པའི་དུས་སུ། ད་ལྟ་སྡུག་བསྔལ་ལུས་བླངས་ཡན་ཆོད་དུ། དགེ་སྡིག་གཉིས་ཀྱི་བག་ཆགས་མང་པོར
བསགས། །ཀུན་གཞི་ལས་ཀྱི་གཞི་ལ་བག་ཆགས་ས་བོན་བསྒོས། སྟོན་པས་མ་ཕྱེ་མཉམ་པར་ཐིག་ལེའི་དོན་གསུངས་ཀྱང༌། ངན་སྤངས་བཟང་བླངས་གཉིས་ཀྱིས་
དྲོད་ཚད་དོན་མ་ཤེས། ལྟ་བ་དམན་ནས་བསྐྱར་ཏེ་ཞུས་པའི་མདོ། །སྐྱེས་པས་མི་ལུས་ཐོབ་པར་གོ་མཉམ་ཡང༌། སྐྱེས་པ་བུད་མེད་གཉིས་ལ་བསོད་ནམས་བརྒྱད་འགྱུར་

མཆིས། སྐྱེས་པ་རྣམས་ཀྱིས་སྟོན་པའི་བཀའ་ལུང་ལ། ངེས་པའི་དོན་རྟོགས་ཐར་པའི་དྲོད་ཚད་བརྙེས། བདག་ཅག་ཟ་མ་མོ་ལུས་ཉོན་མོངས་ཆ་རགས་
པས། མ་ནོར་བསྡུས་ནས་གསུངས་པས་གསལ་བའི་གོ་མ་ཕྱེད། བཟང་ངན་སྤོང་ལེན་གཉིས་ཀྱི་དྲོད་ཚད་ཉམས་མ་ལེན། རྣམ་པ་ཐམས་ཅད་མཁྱེན་པའི་སྟོན་
པ་ལགས། སྐྱེས་པ་ལྷའི་བུ་ནི་རིག་པའི་རྩལ་ཤུགས་མཐོ། ཀུན་གཞི་བག་ཆགས་བཟང་ངན་སྤོང་ལེན་གཉིས། ཐིག་ལེར་བསྡུས་ནས་སྟོན་པས་བཀའ་སྩལ་
པས། མངོན་ཤེས་རྩལ་དྲུག་རྫོགས་ནས་མན་ངག་དྲོད་ཚད་རྙེད། ཟ་མ་སྲིན་གྱི་བག་ནི་རིག་པའི་རྩལ་ཤུགས་ཞན། མ་ཕྱེས་མཉམ་པར་གསུངས་ཀྱང་གོ་བའི་
ལམ་མ་ཕྱེད། ངེས་པའི་དོན་ལ་དབྱེ་གཤག་ཕྱེད་པ་ཞིག བདག་ཅག་རྣམས་ལ་སྟོན་པས་བཀའ་སྩོལ་འཚལ། དེ་ལ་སྟོན་པས་བཀའ་སྩལ་པ། གཤེན་ཟ་
ནེ་ཆུང་ལ་སོགས་དག་པ་དྲང་སྲོང་མོ་ཡི་སྡེ། ངེས་པའི་དོན་བསྟན་སེམས་ཀྱི་དཀྱིལ་དུ་ཞོག ལྟ་སྤྱོད་ཟུང་དུ་འབྲེལ་ན་འབྲས་བུ་མངོན་སངས་རྒྱས། བག་ཆགས་ངན་པ་

ལུས་ངག་ཡིད་དང་གསུམ་གྱིས་སོག ལུས་ཀྱིས་སྡིག་བསགས་སོལ་རི་ནག་པོ་འདྲ་བ་ནི། སྤྱོད་པ་མས་ཡར་འཛེགས་པའི་སྒོ་ནས་སྤངས་བའི་རིགས། བསྐོར་བ་རྒྱུན་དུ་
བགྱིས་ཤིང་ལྷ་ཕྱག་རྒྱུན་དུ་ཚོལ། ཕྱག་རྒྱ་རྒྱུན་བསྒྱུར་ཞིང་དགོན་པར་གཅིག་པུར་འདུག ངན་སྤངས་བཟང་བླངས་དངོས་པོ་དེ་ཉིད་དོ། །ངག་གིས་སྡིག་བསགས་དུག་ཚེར་
ལོ་མ་འདྲ་བ་ནི། སྤྱོད་པ་མས་ཡར་འཛེགས་པའི་སྒོ་ནས་སྤང་བའི་རིགས། དབྱངས་དང་སྙན་པའི་སྡེ་ཡིས་ཅོང་བརྒྱད་སྐད་ཀྱིས་བཏང་རག་བསྒྱུར། བདེ་བར་གཤེགས་པའི་སྐུ་
བསྟོད་མཚན་རྣམས་རྒྱུན་དུ་བརྗོད། སྔགས་ཀྱི་སྙིང་པོ་རིམ་པས་རྒྱུན་དུ་མ་ཡེངས་ཟློས། ངན་སྤངས་བཟང་བླངས་དངོས་པོ་ཁོ་ན་དེ་ཉིད་དོ། །འབྲས་བུ་ཉག་གཅིག་སེམས་
ཀྱི་སྡིག་བསགས་མུན་ནག་གླིང་དགུ་འདྲ། ལྟ་བ་ཡས་ཕུབ་མ་ནོར་དོན་དམ་ལ། མི་ཡེངས་སྟོབས་ཀྱིས་བསྒོམས་ན་ངན་སྤངས་བཟང་བླངས་དངོས་པོ་དེ་ཉིད་དོ། །བུད་མེད་
བྱ་བ་ཉོན་མོངས་ཆ་རགས་པས། ད་རུང་སྤོང་ལེན་རིམ་པ་དགུ་དང༌བཅུ་གསུམ་དབྱེ་གཤག་ཕྱེ་ལ་བསྟན། ས་རིམ་པ་དགུ་ལ་ཉོན་མོངས་པའི་སྒྲིབ་པ་སྦྱང༌། གནམ་

རིམ་པ་བཅུ་གསུམ་ལ་ཤེས་བྱའི་སྒྲིབ་པ་སྦྱང༌། དཔེ་ནི་གསལ་བའི་ཉི་ཟླ་གཉིས་ལ་མཚོན་པའི་རྟགས་སུ་གཟུངས། སྐྱེས་པའི་ལྷའི་རིགས་ལ་
ཉི་མ་ཤར་བ་བཞིན། ངེས་དོན་ཅིག་ཅར་བསྟན་པས་ཤེས་རབ་བློ་རྩལ་རྫོགས། བུད་མེད་སྲིན་གྱི་བག་ལ་ཟླ་བ་ཚེས་པ་བཞིན་དུ་ཡས་མར་རང་རང་འཇུག་སྒོ་རིམ་པས་
བསྟན། འདོད་ཁམས་ས་ཅིག་ཞེན་ཆགས་ཆེ་བ་ལ། སྒྱུ་མ་རྡུལ་གྱི་གོང་བུ་ཆས་བཤིགས་ལ། རིག་པའི་ཡེ་ཤེས་ཀྱི་སུ་མ་རིག་རྨོངས་པ་སྤང༌། གཟུགས་ཁམས་
མི་རྟག་སྒྱུ་མ་རྡུལ་གྱི་ཁྲོལ་བུ་ལ། ཀུན་བརྟགས་མ་རིག་སོ་སོར་དབྱེ་གཤག་གིས་ནི་སྤང༌། གཟུགས་མེད་མི་རྟག་སྒྱུ་མ་རྡུལ་གྱི་ཕྱེ་མ་ལ། མི་ཆགས་
གཉིས་མེད་ནུས་མཐུས་བསམ་གཏན་གཡོ་འཁྲུགས་སྤངས། དུག་གསུམ་རྩ་བ་འདོད་ཁམས་གསུམ་ལ་སྤང༌། དུག་གཉིས་རྩ་བ་གཟུགས་ཁམས་གསུམ་ལ་སྤང༌། 
ཆ་མཉམ་བག་ཆགས་གཟུགས་མེད་གསུམ་ལ་སྤང༌། འདོད་ཁམས་གསུམ་པོ་གོ་རིམ་དབྱེ་གཤག་འདི་ལྟར་རོ། །ངན་སོང་གསུམ་ནི་འདོད་པའི་ས་གཅིག་ཡིན། ཡེ་

ཤེས་བྱམས་པ་སྦྱིན་པ་གསུམ་གྱིས་སྤང༌། མཐའ་འཁོབ་མི་དང་ལྷ་མིན་འདོད་པའི་ས་གཅིག་ཡིན་ཡངས་པའི་སྟོབས་ཀྱིས་སྤང༌། འདོད་པའི་ས་གཅིག་འདོད་པའི་ལྷ་
རིགས་བདུན། དལ་འབྱོར་ཞི་བའི་སེམས་ཉིད་དག་པས་སྤང༌། གཟུགས་ཀྱི་ས་གཅིག་ཚངས་དང་དགེ་དང་འོད་དང་གསུམ། ཞི་དལ་ཁོང་སྙོམས་ཐག་ཆོད་གསུམ
གྱིས་སྤང༌། གཟུགས་ཀྱི་ས་གཅིག་སྤྲིན་མེད་བསོད་དང་འབྲས་བུའི་ལྷ་རིགས་གསུམ། ཤེས་པའི་རྒྱུད་སྦྱང་མི་གཡོ་གཏན་པས་སྤང༌། གཟུགས་ཀྱི་ས་གཅིག་
གཙང་མ་ལྔའི་རིགས་ཕྱི་ནང་གཟུང་འཛིན་མི་ཆགས་སྒྱུ་མས་སྤང༌། གཟུགས་མེད་ས་གཅིག་སྐྱེ་མཆེད་མིང་བཞི་ཉིད། བག་ཆགས་སྐྱེ་འཕེལ་མི་རྒྱུད་
མི་ཆགས་སྟོབས་ཀྱིས་སྤང༌། གཟུགས་མེད་ས་གཅིག་ཐེར་ཟུག་ཡིད་ཀྱི་གཟུགས་ཅན་ཉིད། རེ་དོགས་ཡིད་གཉིས་སོ་སོར་བརྟགས་པས་སྤང༌། གཟུགས་མེད་ས་ཅིག་
བར་མ་དོ་ཡི་གནས། འཁོར་བར་ཞུགས་འཇུག་ལྡོག་དང་གསུམ་གྱིས་སྤང༌། དེ་ལྟར་ས་རིམ་པར་ཕྱེ་བའི་བྱེ་བྲག་ལ་ཉོན་མོངས་པའི་སྒྲིབ་པ་རིམས་གྱིས་སྤང༌། ཉོན་

ཉོན་སྒྲིབ་པ་བྱང་ནས་ཤེས་བྱའི་སྒྲིབ་པ་མངོན་དུ་གཟོད་ཅིག་རྒྱུ། ཁམས་གསུམ་སེམས་ཅན་སྐྱེ་རྒ་ན་འཆི་བཞི་ལ་གནས། དེ་བཞི་བརྒལ་བར་ཤེས་
པ་བྱུང་བ་དེ་ཉིད་ནི། ཤེས་བྱའི་ང་རྒྱལ་ཆ་འཕྲ་བའི་སྒྲིབ་པའོ། །དེས་ཀྱང་ཀུན་གཞི་བྱང་ཆུབ་སེམས་ལ་སྒྲིབ་པའོ། །ཤེས་བྱའི་སྒྲིབ་པ་རྒྱུ་ན་ཤེས་པར་བྱ་བའི་ཡུལ། བླ་
ན་མེད་པ་ཡང་དག་པར་རྫོགས་པའི་འབྲས་བུ་ཉིད། དེ་ལ་སྒྲིབ་པ་ཆེན་པོའི་ང་རྒྱལ་ཆ་འཕྲ་ཉིད་དེ་ནས་གནམ་རིམ་པ་བཅུ་གསུམ་གྱེན་ལ་གནམ་སྐྲས་རིམས་ཀྱིས་
བརྩི། དེ་སྐད་ཅེས་བཀའ་སྩལ་ཏོ། དེ་ལ་བཙུན་པ་ཁྱབ་པ་ལ་སོགས་ཉན་པའི་འཁོར་རྣམས་ཀྱི་སླར་གསོལ་པ། བཅུ་གསུམ་གནམ་སྐྲས་གྱེན་ལ་བརྩི་བའི་གྲངས་
དང་གོ་རིམས་དངོས་པོ་ཇི་ལྟར་ལགས་པ་ཅིག ཐུགས་ཀྱི་དཀྱིལ་ནས་བདེན་པའི་དོན་ཕྱུང་ལ། བདག་ཅག་ཉན་པའི་འཁོར་ལ་བཤད་པར་ཞུ། དེ་སྐད་ཅེས་གསོལ་ཏོ། །
དེ་ལ་སྟོན་པས་བཀའ་སྩལ་པ། གྲངས་དང་གོ་རིམས་དངོས་པོ་འདི་ལྟར་རོ། །གྲངས་ནི་དང་པོ་དམིགས་པའི་དད་པ་དང་གཅིག མི་དམིགས་པའི་ཤེས་རབ་དང་གཉིས།

མི་ཆགས་པའི་རྟུལ་ཤུགས་དང་གསུམ། མི་མཉམ་པའི་སྟོབས་མཆོག་དང་བཞི། མི་རྟོགས་པའི་ཡེ་ཤེས་དང་ལྔ། མི་ནུབ་པའི་རྒྱལ་མཚན་དང་དྲུག མི་ཤིགས་པའི་གསས་མཁར་དང་བདུན། མི་
བརྗེད་པའི་གཟུངས་དང་བརྒྱད། མི་འཁྲུལ་བའི་བློ་དང་དགུ། མི་ཡེངས་པའི་མན་ངག་དང་བཅུ། མི་འགྱུར་བའི་གཡུང་དྲུང་དང་བཅུ་གཅིག མི་འབྱེད་པའི་མཉམ་
པ་དང་བཅུ་གཉིས། མི་སྣང་བའི་སྣང་བ་དང་བཅུ་གསུམ་མོ། །དེ་ལྟར་བཅུ་གསུམ་ནི་གནམ་རིམ་པ་བཅུ་གསུམ་ཞེས་བྱ་སྟེ། ཟླ་བ་ཚེས་པ་བཞིན་དུ་ཡེ་ཤེས་རིམ་
པས་བསྐྱེད། དེ་ལྟར་རྣམས་ནི་གྲངས་ཀྱི་གཏན་ཚིགས་སོ། །གོ་རིམས་དང་པོ་ཁོ་ནར་དམིགས་པའི་དད་པས་བསོད་ནམས་ཚོགས་སོག་པ་ཡིན་ཏེ། གནམ་རིམ་
པ་གཅིག་གི་སྟེང་དུ་དམིགས་པའི་དད་པ་སྐྱེས་ཙམ་ན། ཕྱི་བཟུང་བའི་ཡུལ་སྣོད་བཅུད་དང༌། ནང་འཛིན་པའི་སེམས་ཤེས་པ་གཉིས། འཁྲུལ་བའི་དབང་གིས་
མིག་གི་རྫི་གོར་བཞིན་དུ་མེད་བཞིན་དུ་ཡོད་པར་མཐོང་བས། བསོད་ནམས་ཀྱི་དབང་གིས་ལས་དགེ་སྡིག་གི་ཚོགས་མེ་ལོང་གཡའ་དག་པ་བཞིན་དུ་གསལ་ཏེ། སྐྱི་

འཇིགས་ཤ་འདར་གཡང་ཟ། ངོ་ཚའི་ཤས་དང་ལྡན། དམིགས་པའི་རིས་མེད་དོན་ལ་མི་དམིགས་སོ། །གནམ་རིམ་པ་གཉིས་པའི་སྟེང་དུ་མི་དམིགས་པའི་
ཤེས་རབ་སྐྱེས་ཏེ། འཁོར་བ་ཐོག་མ་མེད་པའི་དུས་ནས་དགེ་སྡིག་ཅི་བྱས་པ་ཤེས་པས་གསལ་བར་རྟོགས་པས་སྒྱུ་མ་ཉིད་དུ་གསལ། དམིགས་པའི་ཡུལ་མེད་མི་
དམིགས་ཤེས་རབ་སྐྱེས་པའོ། །དེ་ནས་གནམ་རིམ་པ་གསུམ་གྱི་སྟེང་དུ་མི་ཆགས་པའི་རྟུལ་ཤུགས་སྐྱེས་ཏེ། འཁོར་བ་ཟང་ཟིང་སྒྱུ་མའི་རང་བཞིན་ལ། ཡུལ་དང་
དབང་པོ་མི་འཕྲད་ཏིང་འཛིན་སྟོབས་དང་ལྡན། མི་ཆགས་གཉིས་མེད་དོན་ལ་ངེས་པའོ། །གནམ་རིམ་པ་བཞིའི་སྟེང་དུ་མི་མཉམ་པའི་སྟོབས་མཆོག་གི། ཐུན་
མོང་མ་ཡིན་བའི་བློ་རྙེད་དེ་ཁམས་གསུམ་པ་དགུ་སྡུག་བསྔལ་གྱི་བག་ཆགས་བདར་ཐག་ཆོད་དོ། །གནམ་རིམ་པ་ལྔའི་སྟེང་དུ་མི་རྟོག་པའི་ཡེ་ཤེས་རང་བཞིན་གྱིས་
ཤར། སྡུག་བསྔལ་འཁོར་བའི་ཡུལ་རྫས་སུ་འཁྲུལ་པའི་བརྟགས་མི་ཐུབ་པའི་གཞིས། མི་རྟོག་པའི་ཡེ་ཤེས་ཤར་ཞེས་དེ་ལ་བྱའོ། །གནམ་རིམ་པ་དྲུག་གི་སྟེང་

དུ་མི་ནུབ་པའི་རྒྱལ་མཚན་ཚུགས་ཏེ། སྡུག་བསྔལ་སྐྱེ་ལེན་འཁོར་བའི་འདམ་ནང་དུ། བྱང་ཆུབ་སེམས་གཏིང་དཔག་ནུབ་མཐའ་མེད། ཐུན་མོང་མ་ཡིན་རྒྱལ་མཚན་
ཉིད་དུ་བརྗིད་པས། མི་ནུབ་པའི་རྒྱལ་མཚན་ཚུགས་ཞེས་དེ་ལ་བྱའོ། །གནམ་རིམ་པ་བདུན་གྱི་སྟེང་དུ་མི་ཤིགས་པའི་གསས་མཁར་བརྩིགས་ཏེ། བག་ཆགས་ཡུལ་
རྗེས་སྐམ་ཞིང་བདུད་ཀྱི་ཆུ་བཞི་སྐམས། ཀུན་གཞི་རྣམ་པར་ཤེས་པ་དེ་ནི་མི་ཤིགས་པའི་རྒྱུ། ཡོན་ཏན་ཀུན་རྫོགས་གསས་ཀྱི་མཁར་དུ་བརྩིགས་པ་རུ། མི་
ཤིགས་གསས་མཁར་བརྩིགས་ཞེས་དེ་ལ་བྱའོ། །གནམ་རིམ་པ་བརྒྱད་ཀྱི་སྟེང་དུ་མི་བརྗེད་པའི་གསུངས་ཐོབ་སྟེ། ཀུན་གཞི་བྱང་ཆུབ་ཀྱི་སེམས་ནི་བྱུང་ཚོར་སྐོར་མི་འབྱུང༌། 
སྐྱོན་མེད་ཡོན་ཏན་རྫོགས་པས་བརྗེད་པའི་སྒྲིབ་དང་བྲལ། དེའི་ཕྱིར་ན་མི་བརྗེད་པའི་གཟུངས་ཀྱང་ཐོབ་ཞེས་ཀྱང་བྱའོ། །གནམ་རིམ་པ་དགུ་ཡི་སྟེང་དུ་མི་འཁྲུལ་བློ་
ཡིས་སླར་ཕྱིན་ཏེ། ཐམས་ཅད་སྒྱུ་མར་རིག་པས་མཚན་མའི་ཡུལ་ལས་འདས། སྣང་སྲིད་དངོས་པོར་བཟུང་ནས་འཁྲུལ་པས་བློ་གཡེངས་བས། ཀུན་གཞི་བྱང་

ཆུབ་སེམས་ཀྱིས་མི་འཁྲུལ་སོ་སོར་རྟོགས་པས་སུ། མི་འཁྲུལ་བའི་བླར་ཕྱིན་ཞེས་ཀྱང་དེ་ལ་བྱའོ། །གནམ་རིམ་པ་བཅུའི་སྟེང་དུ་མི་ཡེངས་
པའི་མན་ངག་དང་ལྡན་ཏེ། ཐམས་ཅད་སྒྱུ་མར་རིག་པས་མཚན་མའི་རྗེས་མི་གཅོད། སྣང་སྲིད་འཁྲུལ་པར་རྟོགས་ཡིས། གཡེངས་པའི་རྣམ་པར་མ་མཆིས། 
མན་ངག་གིས་ཐིག་ལེར་རྟོགས་པས་དོན་ལས་རབ་ཏུ་ལྡན། དེའི་ཕྱིར་ན་མི་ཡེངས་པའི་མན་ངག་དང་ལྡན་ཞེས་ཀྱང་བྱའོ། །གནམ་རིམ་པ་བཅུ་གཅིག་གི་སྟེང་
དུ་མི་འགྱུར་བའི་གཡུང་དྲུང་ལ་གནས་ཏེ། མི་མཐུན་པའི་གཉེན་པོ་རྒོད་རྐྱང་གཉིས་སྤངས་ཏེ། མ་རྟོགས་བྱུང་ཚོར་བློ་ཡིས་མཚན་མའི་རྗེས་འབྲེངས་ནས། རྟ་རྒོད་
བཞིན་དུ་ཤིན་ཏུ་འདུལ་དཀའ་བ། ཐུགས་རྗེ་མ་ནོར་ལུང་གིས་བཏུལ་ན་ཤིན་ཏུ་གཡུང༌། བྱུང་ཚོར་མཚན་མའི་རྗེས་ན་བག་ཆགས་བསམ་པས་དྲངས། ཆ་རགས་
བསམ་པའི་ཕྱི་ནས་འབྲེངས་ཤིང་རྒྱང་ན་འགྲིམ། ཐུགས་རྗེ་མ་ནོར་ལུང་གིས་མི་འཕྲོ་དྲུང་ན་གནས། དེ་ལྟར་གཉེན་པོས་རྒོད་རྐྱང་སྤངས་ནས་མི་འགྱུར་གཡུང་དྲུང་

ཉིད་ལ་གནས་པས་སུ། སེམས་ཉིད་མི་འགྱུར་གཡུང་དྲུང་ཉིད་དང་མཐུན་པའོ། །གནམ་རིམ་པ་བཅུ་གཉིས་ཀྱི་སྟེང་དུ་མི་འབྱེད་པའི་མཉམ་པ་དང་སྙོམས་ཏེ། ཇི་
ལྟར་མཁའ་ལ་གཞའ་ཚོན་གྲངས་མང་ཡང༌། ནམ་མཁའི་དབྱིངས་སུ་རེ་ཤིག་བྱེ་བྲག་མེད། མཚན་མའི་བོན་ལ་འཛིན་ཆགས་གྲངས་མང་ཡང༌། བོན་ཉིད་
དབྱིངས་སུ་བདག་གཞན་ཕྱོགས་རིས་མེད། སེམས་ཅན་བློ་ལ་འབྱུང་འཇུག་སྣ་ཚོགས་ཀྱང༌། སེམས་ཉིད་མཉམ་པར་དབྱེ་གཤག་ཕྱོགས་རིས་མེད། དེའི་
ཕྱིར་ན་མི་འབྱེད་མཉམ་པའི་ཆ་ལ་སྙོམས་པའོ། །གནམ་རིམ་པ་བཅུ་གསུམ་གྱི་སྟེང་དུ་མི་སྣང་བའི་སྣང་བ་དང་འཚོགས་ཏེ། བོན་ཉིད་ཡེ་ནས་མི་སྣང་ལ་སྣང་
བའི་བོན་སྐུ་དངོས་སུ་གྲུབ། བོན་སྐུ་ཡེ་དག་མཁའ་ལྟར་མཉམ་པ་ལ་ཐུན་མོང་མ་ཡིན་པའི་རྫོགས་སྐུ་དངོས་སུ་གྲུབ། རྫོགས་སྐུ་གཟི་བརྗིད་ངོ་མཚར་ཆེ་བའི་ཀློང་
དཀྱིལ་ན། སྤྲུལ་སྐུ་ཇི་ལྟར་འདུལ་བ་དངོས་པོ་མཚན་མར་གྲུབ། བོན་ཉིད་སེམས་ཉིད་ནམ་མཁའི་དབྱིངས་ཉིད་གསུམ། ཡེ་ནས་སྐྱེ་བ་མེད་ལས་སྐྱེ་བའི་ཆོ་

འཕྲུལ་འབྱུང༌། དོན་དུ་སྐྱེ་བ་མེད་ལས་སྐྱེ་བ་བྱུང༌། །སྐྱེས་བ་ཉིད་ནི་སྐྱེ་བ་མེད། དེའི་ཕྱིར་ན་མི་སྣང་བ་སྣང་བ་འཚོགས་ཞེས་བྱའོ། །ཡོན་ཏན་དེ་ལྟ་
དང་ལྡན་ནས་གཟོད་འགྲོ་བའི་དོན་ནུས་ཏེ། སེམས་ཅན་གྱི་རྒྱུ་ལ་དུག་ལྔའི་ས་བོན་རྩི་རྣམ་པ་ལྔར་འགྱུར་ཏེ། གཏི་མུག་རྣམ་པར་རིག་པའི་རྩིར་འགྱུར་རོ། །འདོད་
ཆགས་ཆགས་མེད་སྦྱིན་པའི་རྩིར་འགྱུར་རོ། །ཞེ་སྡང་ཚད་མེད་བྱམས་པའི་རྩིར་འགྱུར་རོ། །འཕྲ་དོག་དོག་མེད་ཡངས་པའི་རྩིར་འགྱུར་རོ། །ང་རྒྱལ་ཆེ་མེད་ཞི་བའི་
རྩིར་འགྱུར་རོ། དེ་ལྟར་དུག་ལྔ་འབྲས་བུ་རྩིར་འགྱུར་བས་སུ། བདག་དང་གཞན་མེད་འགྲོ་དོན་རྒྱ་ལག་ཕྱད་པའོ། །རྒྱུ་དུག་ལྔའི་འབྲས་བུ་ཕུང་པོ་ལྔའི་བག་ཆགས་ཀྱང༌། 
སྐུ་རྣམ་པ་ལྔར་འགྱུར་ཏེ། གཟུགས་ཀྱི་ཕུང་པོ་གར་གསས་བཙན་པོའི་སྐུར་འགྱུར། ཚོར་བའི་ཕུང་པོ་རྒོད་གསས་ཁམ་པའི་སྐུར་འགྱུར་རོ། འདུ་ཤེས་ཀྱི་ཕུང་པོ་
གསས་རྗེ་རྨང་པོའི་སྐུར་འགྱུར། འདུ་བྱེད་ཀྱི་ཕུང་པོ་གནམ་གསས་དབྱིངས་རུམ་གྱི་སྐུར་འགྱུར་རོ། རྣམ་པར་ཤེས་པའི་ཕུང་པོ་གཤེན་ལྷ་འོད་དཀར་གྱི་སྐུར་འགྱུར་རོ། །

དུག་ལྔ་འབྲས་བུ་ཕུང་པོ་ལྔ་ལྷ་ལྔའི་སྐུར་གྱུར་ཙམ་ན། བདག་དང་གཞན་མེད་འགྲོ་དོན་རྒྱ་ལག་ཕྱད་པའོ། །ལྷ་ལྔའི་སྐུ་ཡང་ཡེ་ཤེས་ལྔ་རུ་གསལ། གར་གསས་
བཙན་པོའི་སྐུ་མདོག་ཕྱག་མཚན་གདན་ཁྲི་ཡང༌དངོས་པོས་དངོས་མེད་བཙལ་བའི་ཕྱིར། མེ་ལོང་ལྟ་བུའི་ཡེ་ཤེས་སོ། །མེ་ལོང་གཡས་དག་གཟུགས་བརྙན་རང་ལས་
འབྱུང་བ་བཞིན། སྐུ་དང་ཡེ་ཤེས་མཉམ་པས་ཐམས་ཅད་བོན་དུ་གསལ་བའོ། །གསལ་ལ་རྟོག་པ་མེད་པ་དབུ་མའི་ཐིག་ལེར་བཞག །རྒོད་གསས་ཁམ་པའི་སྐུ་
མདོག་ཕྱག་མཚན་གདན་ཁྲི་ཡང༌། དངོས་པོས་དངོས་མེད་བཙལ་བའི་ཕྱིར། བྱ་བ་ནན་ཏན་གྱི་ཡེ་ཤེས་སོ། །བྱ་བ་ནི་འགྲོ་བའི་དོན་ལ་ངེས་པའོ། །ནན་ཏན་ནི་
སྤྲུལ་པའི་སྐུ་རྣམས་བསྐྱེད་པའོ། །ཡེ་ཤེས་ནི་བོན་ཉིད་སེམས་ཉིད་གཅིག་ལ་གཅིག་གསལ་བའོ། །དེ་ལྟར་སྐུ་དང་ཡེ་ཤེས་གཉིས་མེད་མཉམ་པས་སུ། བདག་
དང་གཞན་མེད་འགྲོ་དོན་རྒྱ་ལག་ཕྱད་པའོ། །གསས་རྗེ་རྨང་པོའི་སྐུ་མདོག་ཕྱག་མཚན་གདན་ཁྲི་ཡང༌དངོས་པོས་དངོས་མེད་བཙལ་བའི་ཕྱིར། སོ་སོར་རྟོགས་པའི་

ཡེ་ཤེས་སོ། །སོ་སོ་ནི་སེམས་ཅན་གྱི་ལས་ཐ་དད་པའོ། །རྟོགས་པ་ནི་སྟོན་པའི་ཐུགས་རྗེས་འབྱམས་ཡས་པའོ། །ཡེ་ཤེས་ནི་ལས་དང་ཐུགས་རྗེ་མ་
རྨོངས་པར་གསལ་བའོ། །དེ་ལྟར་སྐུ་དང་ཡེ་ཤེས་མཉམ་པའི་ནུས་མཐུ་ཡིས། བདག་དང་གཞན་མེད་འགྲོ་དོན་རྒྱ་ལག་ཕྱད་པའོ། །གནམ་གསས་དབྱིངས་རུམ་སྐུ་
མདོག་ཕྱག་མཚན་གདན་ཁྲི་ཡང༌། དངོས་པོས་དངོས་མེད་བཙལ་བའི་ཕྱིར་མཉམ་པ་ཉིད་ཀྱི་ཡེ་ཤེས་སོ། །ཐམས་ཅད་རྟོགས་ན་བདག་དང་གཞན་མེད་མཉམ། 
བདག་ཉིད་གཞན་ཉིད་མཁའ་དང་དབྱིངས་ལ་གཅིག ཟེར་དང་ཉི་མ་མཉམ་པའི་བློ་ཤར་ན། ཡེ་ཤེས་ཆེན་པོ་ཡོངས་སུ་རྒྱ་མ་ཆད། བདག་དང་གཞན་མེད་འགྲོ་
དོན་རྒྱ་ལག་ཕྱད་པའོ། །གཤེན་ལྷ་འོད་དཀར་སྐུ་མདོག་ཕྱག་མཚན་གདན་ཁྲི་ཡང༌། དངོས་པོས་དངོས་མེད་བཙལ་བའི་ཕྱིར་སྟོང་པ་ཉིད་ཀྱི་ཡེ་ཤེས་སོ། །འདི་ལྟར་སྣང་བ་
ཐམས་ཅད་སྟོང་པའི་རང་བཞིན་ཡིན། བོན་ཉིད་སེམས་ཉིད་ཡེ་ནས་སྟོང་པར་མ་ཤེས་པར། འཁྲུལ་བའི་རྗེས་སུ་ཞུགས་ནས་མཚན་མར་རྟོག་པ་རྣམས། དམ་

པའི་དོན་དུ་སྟོང་ལ་རྒྱ་མ་ཆད་ཅིང་སྣང་ལ་དངོས་མེད་གྲུབ། དེ་ལྟ་བུའི་སྐུ་དང་ཡེ་ཤེས་མཉམ་ཙམ་ན། བདག་དང་གཞན་མེད་འགྲོ་དོན་རྒྱ་ལག་ཕྱད་པའོ། །དེ་ལྟར་
སྐུ་ལྔ་ཡེ་ཤེས་ལྔར་གྱུར་བའི་དུས་ཙམ་ན། ཡེ་ནི་མཚོན་མའི་ཡུལ་ལས་འདས། ཤེས་ནི་རིག་པའི་རྩལ་ལ་རྫོགས། བསྒོམ་དུ་ཅི་ཡང་མེད་པ་ལ། མི་ཡེངས་བློ་
ལྡན་ཤེས་རབ་བཞག་པའི་ཚད། ཚེས་གཅིག་ཞག་ཕྲི་སུམ་བཅུར་རྨུགས་གཉིས་སྤངས། ལུས་དབེན་དབུགས་ཀྱི་ཆ་སྙེམས་ཕྱག་རྒྱའི་སྐུར་ལྡན་ན། ཐར་པ་
ཆེན་པོའི་དྲོད་ཚད་དང་དུ་ལོན་པའོ། །ཉན་པའི་འཁོར་རྣམས་ཀྱང་དད་པའི་སེམས་ཀྱིས་བཟུང་། ཚིག་ཏུ་གྲངས་མང་བྱེ་མའི་ལ་བསྟན་ཀྱང༌། དོན་གྱི་ཐིག་ལེ་འདི་ལས་
ངས་མ་གསུངས། དེ་ལ་ནེ་ཆུང་ལ་སོགས་པའི་འཁོར་རྣམས་ཀྱིས་ཡང་གསོལ་པ། ཐམས་ཅད་ས་ལེ་གསལ་བའི་སྟོན་པའི་སྒྲོན་མ་ལགས། །བདག་ཅག་ལ་སོགས་
བློ་ལྡན་དད་ཅན་རྣམས་ཀྱིས། །ཀུན་གཞིའི་དཀྱིལ་དུ་མི་འཆོར་གཟེར་དུ་ཐེབས། །སྐྱེ་བ་གཅིག་གིས་ཐར་པ་ཆེན་པོ་ཐོབ་བོ། །བློ་དམན་རྣམས་ལ་ཐིག་ལེའི་

བཀའ་ལུང་འགའ། །བཀྲིད་དྲང་དོན་དུ་སྟོན་པས་བཀའ་འགའ་གསོལ། དེ་སྐད་ཅེས་གསོལ་ཏོ། །དེ་ལ་སྟོན་པས་བཀའ་སྩལ་པ། བདག་ཀྱང་འགྲོ་བའི་
འདྲེན་སྟོན་བྱ་ཕྱིར་འཁོར་བའི་ས་ལ་འོངས། མི་འབྱེད་སེམས་ཀྱི་གཞི་མས་ཡོངས་སུ་ཟིན་པར་བཟུང༌། ལུས་ཀྱིས་ཅིར་བསྒྱུར་ངག་གིས་ཅིར་བསྒྲགས་རྣམས། ཡོན་ཏན་
ཅི་སྤེལ་འཕྲིན་ལས་ཅི་མཛད་ཡོ། །སེམས་ཅན་ཐ་དད་མང་པོ་བཀྲིད་དྲང་ཕྱིར་མཛད་པའོ། །ད་ཡང་མདོ་རུ་བསྡུས་ལ་ཚིག་འགའ་གདམས་ངག་བཤད། གཡུང་དྲུང་བོན་
གྱི་སྒོ་མོ་བརྒྱད་ཁྲི་བཞི་སྟོང་ལ་བསྡུས་ན་རྣམ་པ་གསུམ་དུ་འདུས། གསུམ་གྱི་ངོས་བཟུང་ཁྱེད་ལ་འདི་ལྟར་སྟོན། བོན་ཐམས་ཅད་ལ་དང་པོ་འཛིན་པའི་རྒྱུ་དང་
གཅིག བར་དུ་རྟོག་པའི་རྐྱེན་དང་གཉིས། ཐ་མར་རྟོགས་པའི་འབྲས་བུ་དང་གསུམ་མོ། །དེ་ལ་དང་པོར་འཛིན་པའི་རྒྱུ་ལ་གླེགས་བམ་གཅེས་པས། ཡི་
གེ་ནག་པོའི་རྒྱུད་ལ་ཤིན་ཏུ་བཀུར་བསྟི་བྱ། བར་དུ་རྟོག་པའི་རྐྱེན་ལ་སློབ་དཔོན་བླ་མ་གཅེས་པས། སློབ་དཔོན་བླ་མའི་སྐུ་ལ་རབ་ཏུ་འཁོར་བར་བྱ། ཐ་མར་རྟོགས་

པའི་འབྲས་བུ་ལ་རང་གི་རིག་པ་གཅེས། གཞན་ཡང་མ་ཡེངས་རིག་པའི་ཤེས་རབ་སྦྱོངས། དེ་ལྟར་ཉན་པའི་འཁོར་སྡེ་རྣམ་པ་ཀུན། དང་པོར་འཛིན་པའི་བློ་ཡིས་བཟུང་། བར་
དུ་བརྟགས་པའི་བློ་ཡིས་རྟོགས། ཐ་མར་རྟོགས་པའི་བློ་ཡིས་བསྒོམས། ཀུན་གཞིའི་སྤོང་ལེན་གསལ་ཐེབས་ན། འབྲས་བུ་ཐར་པར་གྲུབ་པར་ངེས། དེ་སྐད་ཅེས་
སྟོན་པས་བཀའ་སྩལ་ཏོ། །དེ་ནས་སྟོན་པ་གཤེན་རབ་མི་བོ་ཡང༌། སྐྱེ་བ་གཅིག་གིས་ཐར་པ་ཆེན་པོ་སྒྲུབ་པའི་ཕྱིར། གཡེང་བའི་འཁོར་རྣམས་སྤངས་ནས་
ནགས་ཚལ་དགོན་པར་གཤེགས། སླད་ཀྱི་འཁོར་སྡེ་རྣམས་ལ་སྐལ་བཟང་དད་ལྡན་རྣམས། ལྟ་སྤྱོད་ཟུང་དུ་སྤྲེལ་ནས་གཤེན་རབ་ཇི་བཞིན་དུ། སྐྱེ་བ་གཅིག་
གིས་ཐར་པ་ཆེན་པོ་སྒྲུབ་པའི་ཕྱིར། དགོན་པའི་གནས་སུ་སོ་སོར་དོན་ལ་ཞུགས་ནས་སྤྱོད། ཐིག་ལེར་དོན་མ་རྟོགས་པའི་འཁོར་སྡེ་སླད་མ་ཀུན། 
སྤྱོད་པ་མས་འཛེགས་འདུལ་ཁྲིམས་སྡེ་ཡིས་སྲུང། མི་དང་ལྷ་རུ་གིམ་པ་རིམ་པས་བགྲོད་ནས། ཐར་པ་ཆེན་པོར་འབྲས་བུ་གཟོད་ཅིང་སྒྲུབ། སྟོན་པས་འཁོར་

སྤངས་དགོན་པ་མཛད་པའི་ལེའུ་སྟེ་བཅུ་དྲུག་པའོ།།    །།གཡུང་དྲུང་ལྷའི་སྐད་དུ་ན། ཨད་མ་ཏལ་འོད་ཨ་ཕར་ཟེར་ལིང་ཕྱོད། གང་
ཟག་མིའི་སྐད་དུ་ན། སྟོན་པ་མི་རྟག་མྱ་ངན་ལས་འདས་པའི་ལེའུའོ། །མི་མཇེད་འཇིག་རྟེན་སེམས་ཅན་དྲང་ཕྱིར་དུ། སྔོན་གྱི་སྨོན་ལམ་བཏབ་པའི་ནུས་
མཐུ་ཡིས། གཤེན་རབ་བདེ་བར་གཤེགས་ནས་འགྲོ་དོན་མཛད། སྐུ་གསུང་ཐུགས་དང་གསུམ་གྱིས་འདུལ་བ་རིམ་པས་མཛད། ཡོན་ཏན་དེ་ཡིས་སེམས་ཅན་
བདེར་བཀོད་མང༌། ད་ནི་དུས་ཀྱི་ཐ་མར་ཉེ་བས། སྟོན་པ་ཞལ་བཞུགས་འགྲོ་བའི་དོན་མཛད་ཀྱང༌། སེམས་ཅན་སྐྱེ་འཕེལ་གཞན་ནས་འཕོས་པ་རྣམས། 
ལས་མ་དག་པས་དུས་ཀྱི་སྙིགས་མར་སྐྱེས། སེམས་ཅན་འདུལ་བའི་དུས་ཚིགས་ཞན་པས། སྟོན་པ་གཅིག་པུ་དགོན་པར་གནས་སུ་གཤེགས། མི་རྟག་སྐུ་ཉིད་འགྱུར་
བར་བསྟན། མི་འདུལ་བའི་དུས་ཡིན་པས། སྟོན་པ་མི་རྟག་མྱ་ངན་གླིང་ནས་འདས་པར་དགོངས། །སྔོན་གྱི་སྟོན་པ་སྔ་རབས་འདས་པ་ཡང༌། སྐུ་གསུང་ཐུགས་

ཀྱི་བསྟན་པ་རྫོགས་ནས་འདའ་བའི་ཚད། དེའི་རྗེས་དང་མཐུན་པར་མཛད་པས་ཀྱང༌། སྟོན་པ་མྱ་ངན་གླིང་ནས་འདའ་བར་དགོངས། སྔོན་ནས་སྨོན་ལམ་བཏབ་པའི་
ཚད་རྫོགས་འགྲོ་བའི་དོན་སྤང་རན་པ་ཡིན་པས་ཀྱང༌། སྟོན་པ་མྱ་ངན་གླིང་ནས་འདའ་བར་དགོངས། ཁམས་གསུམ་སེམས་ཅན་ཐམས་ཅད་སྐྱེ་དང་འཆི་ལ་རྟག །
སྐྱེ་བའི་སྒོ་དགག་ཕྱིར་དུ་གོང་གི་མཛད་ཐབས་བསྟན། འཆི་ལ་ཕན་གདགས་ཕྱིར་དུ་མྱ་ངན་འདའ་བསྟན། སྟོན་པས་རྣམ་བཞིའི་འཁོར་རྣམས་ལ་ཚིགས་སུ་
བཅད་དེ་བཀའ་སྩལ་བའི་མདོ། སྒྱུ་མའི་ལུས་བླངས་སྡུག་བསྔལ་ན་ཚའི་རྒྱུ། ཕུང་པོ་ལུས་ཀྱིས་རྣམ་པས་སེམས་སྡམས་པས། སྐྱེ་དང་རྒས་ཀྱི་སྡུག་བསྔལ་
རིམས་གྱི་བྱུང༌། ད་ལྟ་ན་བའི་སྡུག་བསྔལ་མཚོ་དང་འགྲོགས། སྡུག་བསྔལ་ནད་ཀྱིས་གྲངས་པ་འཆི་བའི་རྟགས། མི་རྟག་བཞི་བསྡུས་བདག་གི་ཕུང་པོ་
ལ། འཇིགས་པའི་གཉེན་པོ་འདུ་བའི་ནད་དར་བས། རིན་ཆེན་སྲོག་ལ་བབ་པར་གདུངས་ཏེ་ན། དེ་སྐད་ཅེས་སྟོན་པས་འཁོར་ལ་གསུངས་པས། འཁོར་

རྣམས་ཀྱང་ཀུན་ཀ་སྔངས་ནས་ཤིན་ཏུ་སྐྲག་པར་གྱུར། གཤེན་རབ་དགོན་པའི་གནས་ནས་འཁོར་ལོ་ཁ་ལ་རིན་ཆེན་སྐུ་བཏེག་ནས། བཀྲ་ཤིས་ཕོ་
བྲང་ཁྲི་སྨོན་རྒྱལ་བཞད་ཀྱི། ཡང་ཕུག་དགོན་པར་ན་ནམ་གདན་ལ་བཞག དེ་ནས་གཏོ་བུ་འབུམ་སངས་ཀྱིས་སྟོན་པ་འཁོར་དང་བཅས་པ་རྣམས་ལ་ཞུས་པའི་མདོ། 
སྟོན་པ་གཤེན་རབ་ལྟ་བུའི་རིན་ཆེན་སྐུ་ལུས་ཀྱང༌། སྡུག་བསྔལ་ཚ་གྲང་ནད་ཀྱིས་གདུངས་ཏེ་སྙུང་བ་འདི། །སྒྱུ་མའི་ལུས་བླངས་སེམས་ཅན་རྟག་ཏུ་རེ་བ་སྙིང་རེ་
རྗེ། དད་པས་བརྩོན་ཆུང་དགེ་ལ་ཐང་བཅད་སྟོབས་དང་ལྡན་པས་སྤྱད། རྣམ་པ་ཐམས་ཅད་མཁྱེན་པའི་གཤེན་རབ་ལགས། སྐུ་ལུས་ནད་ཀྱིས་གདུངས་ཏེ་སྙུང་
ལ། ནད་བསལ་གསོལ་བའི་ཐབས་རྣམས་གང་དང་མཐུན་པ། གསལ་བའི་སྒྲོན་མེས་བདག་ཅག་འཁོར་ལ་བཀའ་སྩལ་འཚལ། དེ་སྐད་ཅེས་གཏོ་བུས་ཡོངས་
སུ་གསོལ་པས། སྒྲ་ཡིས་ཐོས་པའི་སེམས་ཅན་ཐམས་ཅད་ཀུན། ཤིན་ཏུ་གདུངས་ཤིང་རབ་ཏུ་དད་པ་སྐྱེས། སྣང་སྲིད་སྟོན་པ་གཤེན་རབ་མི་བོ་ཡང༌། དཀའ་བ་

སྣ་ཚོགས་ཀྱིས་སུ་དགེ་བ་སྤྱོད་ལུགས་དང༌། སྐུ་ལ་སྡུག་བསྔལ་སྣ་ཚོགས་གཏིང་ལ་སྙུངས་ཀྱིས་འདེབས་ལུགས་ཀྱིས། མཐའ་ཡས་སེམས་ཅན་རྟག་ཏུ་རེ་བ་འོ་རེ་
བརྒྱལ། དེ་སྐད་ཅེས་ཡོས་སོ་སོ་ནས་སྨྲས་ནས། དོན་མེད་འཁྲུལ་བའི་འཇིག་རྟེན་ལས་སྤངས་ནས། སྟོན་པས་དགེ་བའི་ཁྲིམས་ཕོག་ལུང་དུ་བསྟན་པ་རྣམས། 
ཤེས་པའི་རིམ་པས་དགེ་ལ་ཐང་བཅད་སྤྱོད། དུས་དེ་རུ་སྟོན་པས་མལ་ནས་དབུ་བཏེག་ནས། འཁོར་ལ་ཚིགས་སུ་བཅད་དེ་གསུངས་པ། བདག་ཀྱང་དཀའ་བ་སྣ་
ཚོགས་སྤྱད་ནས་སྡིག་པ་སྤང་བ་ཡང༌། སྐྱེ་རྒ་ན་འཆི་བཞི་ལས་ཐར་ནས་བདེ་བའི་གནས་བསྙེག་ཕྱིར། བྱས་པས་མི་ཟིན་སྒྱུ་མའི་ཟ་ཟིང་རྣམས། ཕྱིར་བོར་སྤངས་
ནས་ནགས་ཚལ་དགོན་པའི་གནས་སུ་ཆིག་པུ་གནས་པ་ཡིན། མི་རྟག་འཕོ་འགྱུར་གོང་དུ་དྲན་པ་ཡིས། དཀའ་བ་སྣ་ཚོགས་སྤྱད་པས་སེམས་ཀྱི་ཉོན་
མོངས་སྤོངས། སྒྱུ་མའི་ལུས་དང་བྲལ་ཡང་ངན་སོང་རྒྱུར་མི་སྐྱེ། ཡང་དག་གྲུབ་པའི་གནས་སུ་བདག་ཉིད་བདེ་བའོ། །འདུ་བའི་ནད་རྣམས་ལུས་ལ་དར་བ་ལ།

ཀུན་རྫོབ་ལས་ནི་དངོས་སུ་བདེན་པ་ཡིན། གལ་ཏེ་བགེགས་ཀྱི་བར་ཆད་བྱེད་པ་སྲིད། བགེགས་ལ་གཏོ་ཕན་གཏོ་བུ་གཏོ་རྣམས་གྱིས། དེ་སྐད་
ཅེས་སྟོན་པས་བཀའ་བསྩལ་པས། གཏོ་བུ་འབུམ་སངས་ལ་སོགས་པའི་འཁོར་རྣམས་ཀྱིས། བགེགས་རྣམས་བཅོས་ཤིང་བདུད་ལ་སྐུ་གླུད་གཏང༌། གཏོང་དང་སྨྲང་དང་
ཡས་རྟགས་ཡོན་ཏན་གྱིས། གཤེན་རབ་སྙུང་བ་དགུང་གསུམ་བདེ་བར་གྱུར། རྣམ་པ་ཐམས་ཅད་མཁྱེན་པ་ཡིས། མཐའ་ཡས་སེམས་ཅན་ཉོན་མོངས་
མང་པོ་ལ། བགེགས་ལ་གཏོ་ཕན་གཏོ་མི་སྣུབ་པའི་ཕྱིར། ཀུན་རྫོབ་དངོས་སུ་རེ་ཤིག་བསྟན་པ་ཙམ། དགུང་གསུམ་ལོན་ནས་ཕྱིར་ལ་ཤིན་ཏུ་སྙུང༌། དཔྱད་བུ་ཁྲི་
ཤེས་ཀྱིས་པུས་བཙུགས་ཐལ་སྦྱར་ནས། སྟོན་པ་གཟིམས་པའི་སྔས་སུ་ཞུས་པའི་མདོ། རྣམ་པ་ཐམས་ཅད་མཁྱེན་པའི་གཤེན་རབ་ལགས། སྐུ་ལུས་ནད་ཀྱིས་
གདུངས་ཏེ་སྙུང་བ་ལ། ནད་རྣམས་གསོ་བའི་ཐབས་རྣམས་གང་མཐུན་པ། གསལ་བའི་སྒྲོན་མས་བདག་ཅག་འཁོར་ལ་བཀའ་སྩལ་འཚལ། དེ་ལ་སྟོན་པས་

གཟིམས་པར་དབུ་བཏེག་ནས་གསུངས་པའི་མདོ། སྒྱུ་མའི་ལུས་ལ་འདུ་བའི་ནད་དར་བ། ཀུན་རྫོབ་མཚན་མ་དངོས་སུ་བདེན་པ་ཡིས། བཞི་བརྒྱ་ནད་ཀྱིས་བར་ཆད་ཡིན་
པ་སྲིད། དཔྱད་བུ་ཁྲི་ཤེས་རིག་པའི་ཚད་མ་ཅན། སྡུག་བསྔལ་ནད་ཀྱི་བར་བཅོད་གདུལ་བའི་ཕྱིར། འཚོ་བའི་མདོ་རྟོགས་གསོ་བའི་སྨན་སྦྱོར་ལ། ནད་ཀྱི་རིགས་
ཕྱེ་དཔྱད་ཀྱི་རིམ་པ་གྱིས། དེ་ཡང་དམ་པའི་དོན་དུ་དཔྱད་མི་སྣུབ་པའོ། དཔྱད་བུ་ཁྲི་ཤེས་ལ་སོགས་འཁོར་བ་མང་པོ་ཡིས། རྩ་དང་ཆུ་རྟགས་ནད་ཀྱི་རིགས་ཕྱེ་ནས། 
དྲོད་དང་བསིལ་གྱི་སྨན་རྣམས་ཆ་སྦྱར་ཡིན། འདུ་བ་ནད་འདུལ་དཔྱད་རྣམས་རྫོགས་པར་བྱས། བྱིན་གྱིས་རླབས་ནས་དགུང་གསུམ་བདེ་བར་གྱུར། དེ་ནས་ཤིན་ཏུ་སླར་ལ་
སྙུང་ངོ༌། །དེ་ལ་འཁོར་གྱིས་བསྐོར་ནས་ཀུན་གྱིས་ཞུས་པའི་མདོ། རྣམ་པ་ཐམས་ཅད་མཁྱེན་པའི་གཤེན་རབ་ལགས། སྐུ་འགྱུར་ད་ནི་འཇིག་རྟེན་སྟོངས་སུ་ཉེ། 
གཏོ་དང་དཔྱད་ཀྱིས་སྙུང་བ་སོས་མ་ནུས། ལས་ཀྱི་རྣམ་པར་སྨིན་པའི་ཆ་ལགས་སམ། དེ་སྐད་ཅེས་ཀུན་གྱིས་སྨྲས་ནས་མྱ་ངན་གྱི་ངུ་སྒྲ་ཕྱུང་ངོ༌། །དེ་ལ་སྟོན་

པས་བཀའ་སྩལ་པ། འཁོར་བའི་སེམས་ཅན་ཐམས་ཅད་མི་རྟག་སྒྱུ་མ་ཡིན། དཔེར་ན་ཁྲི་ལམ་འགྲོན་པོ་འདྲ་སྟེ་སྔ་འགྲོ་ཕྱི་འགྲོ་ཅི་ལས་མེད། 
མྱ་ངན་ངུ་འབོད་རྒྱུན་ཆོད་སེམས་ཀྱི་ཉོན་མོངས་སྤངས། སྡུག་བསྔལ་འདི་ཙམ་ལས་སུ་ཕྱི་མ་གཏན་མི་ལེན་པར་ངེས། སྒྱུ་མ་ཡིན་པས་བདག་ཀྱང་ཤ་ཁྲག་ལུས་
འདི་ད་ཡང་འཇིགས་པར་ངེས། སྐྱེས་ནས་མི་ཞིག་བར་དུ་དགེ་བཅུ་ཚད་མར་སྤྱད། ཡོན་ཏན་དེ་ཡིས་སེམས་ཉིད་ཀློང་དུ་ཞི། ད་རེས་འདི་ལས་གཏན་དུ་ད་མི་ལེན། ད་
ཡང་ལས་ཀྱི་རྣམ་སྨིན་ཡིན་ནམ་བདག་ནི་མྱ་ངན་འདའ། འཁོར་དུ་གྱུར་པ་དགེ་སྦྱོང་སེམས་ཀྱིས་ཀྱིས། ཡེ་ཤེས་ལྷའི་སྙིང་པོ་རྣམ་གསུམ་ཟློས། ཀློང་ལྔའི་མཚན་
བརྗོད་ཕྱག་རྒྱ་ཐལ་སྦྱར་སྟོན། དེ་ནས་འཁོར་རྣམས་ལ་ཤེས་རབ་ཚད་སྙེད་ཀྱིན། ཡེ་ཤེས་ལྷའི་སྙིང་པོ་རྣམ་གསུམ་རིམ་པས་བཟླས། ཀློང་ལྔའི་ལྷ་གཤེན་
མཚན་བརྒྱ་བགྲངས་ནས་བརྗོད། མོས་པ་དད་ལྡན་ཕྱག་རྒྱ་ཐལ་སྦྱར་ཀུན་གྱིས་བསྟན། དེ་ནས་ཡིད་ཀྱི་ཁྱེའུ་ཆུང་ཡིད་བཞིན་གྱི་ཟུར་ཕུད་ཅན་གྱིས་སྟོན་པ་

མྱ་ངན་མི་འདའ་བར་བཞུགས་པར་གསོལ་བ་བཏབ་སྟེ། སྟོན་པའི་སྒྲོན་མ་གཤེན་རབ་ལགས། སྟོན་པ་གསེར་གྱི་ས་གཞི་འདྲ། སེམས་ཅན་རྩི་ཤིང་མང་པོ་འདྲ། ས་གཞི་
མི་རྟག་སྐུ་འགྱུར་ན། རྩི་ཤིང་རྟེན་གནས་གང་ལ་འཆའ། མྱ་ངན་མི་འདའ་བཞུགས་པར་གསོལ་བ་འདེབས། །སྟོན་པ་ཙན་དན་གསིལ་སྡོང་འདྲ། སེམས་ཅན་ལོ་འབྲས་
མེ་ཏོག་འདྲ། སྡོང་པོ་མི་རྟག་སྐུ་འགྱུར་ན། ལོ་འབྲས་མེ་ཏོག་གང་ལ་རྟེན། མྱ་ངན་མི་འདའ་བཞུགས་པར་གསོལ་པར་འདེབས། སྟོན་པ་གསོས་ཀྱི་རྒྱ་མཚོ་འདྲ། 
སེམས་ཅན་ཀླུ་ཕྲུག་གྱུར་སྲམ་འདྲ། རྒྱ་མཚོ་མི་རྟག་སྐུ་གྱུར་ན། གྱུར་སྲམ་སྐུ་ཕྲུག་གང་ལ་རྟེན། མྱ་ངན་མི་འདའ་བཞུགས་པར་གསོལ་བ་འདེབས། །སྟོན་པ་
རྒྱུན་གྱི་ཆུ་བོ་འདྲ། །སེམས་ཅན་མྱ་ངམས་མཐའ་འཁོབ་འདྲ། ཆུ་བོ་མི་རྟག་སྐུ་འགྱུར་ན། མཁའ་འཁོབ་མྱ་ངམ་འབྲུ་མི་སྨིན། མྱ་ངན་མི་འདའ་བཞུགས་
པར་གསོལ་བ་འདེབས། དེ་སྐད་ཅེས་ཡིད་ཀྱི་ཁྱེའུ་གིས་གསོལ་བ་བཏབ་བོ། །དེ་ལ་གཤེན་རབ་ཀྱིས་བཀའ་སྩལ་པ། ང་ཡང་མྱ་ངན་འདའ་མ་ཡིན། བོན་ཡང་ནུབ་

པར་མི་འགྱུར་ཏེ། རྟག་ཏུ་རེ་བ་སུན་དབྱུང་ཕྱིར། ལན་ཅིག་མྱ་ངན་འདའ་ཚུལ་སྟོན། ང་ཡང་མྱ་ངན་འདའ་མ་ཡིན། བོན་ཡང་ནུབ་པར་མི་འགྱུར་
ཏེ། ལེ་ལོ་ཅན་རྣམས་བརྩོན་དབྱུང་ཕྱིར། ལན་ཅིག་མྱ་ངན་འདའ་ཚུལ་སྟོན། ང་ཡང་མྱ་ངན་འདའ་མ་ཡིན། བོན་ཀྱང་ནུབ་པར་མི་འགྱུར་ཏེ། །ཚིག་ཕྱིར་འབྲེང་རྣམས་
དོན་སྒོམ་ཕྱིར། ལན་ཅིག་མྱ་ངན་འདའ་ཚུལ་སྟོན། ང་ཡང་མྱ་ངན་འདའ་མ་ཡིན། བོན་ཀྱང་ནུབ་པར་མི་འགྱུར་ཏེ། སེར་སྣ་ཅན་རྣམས་སྦྱིན་གཏོང་ཕྱིར། 
ལན་ཅིག་མྱ་ངན་འདའ་ཚུལ་སྟོན། །དེ་ལ་སྤྲིན་ཚོགས་ཙམ་གྱི་འཁོར་རྣམས་ཀྱང༌། ཤེས་རབ་ཅན་གྱི་སྡེ་རྣམས་ཀྱང། སྙིང་པོ་ཟློས་ཤིང་ཕྱག་རྒྱ་སྟོན། བདེ 
གཤེགས་མཚན་བརྗོད་སྨོན་ལམ་འདེབས། ལྟ་བ་དམན་པའི་འཁོར་རྣམས་ནི། སྨྲེ་སྔགས་འདོན་ཅིང་མྱ་ངན་ངུ་འབོད་དོ། དེའི་ཚེ་དེའི་དུས་ན། བཙུན་པ་ཁྱབ་པ་ཡིས། 
བྱ་ཁྱུང་སུམ་གྲུས་པ་ཞིག་ཏུ་རྫུས་ནས། བདུད་ཡུལ་མུན་པའི་གླིང་དུ་འཕུར་ནས་བྱོན། བདུད་ཀྱི་འཁོར་ལ་གསུངས་པའི་མདོ། ལོག་པར་གོལ་བའི་བདུད་འཁོར་

ལྷག་མ་རྣམས། ངེས་པའི་དོན་བསྟན་དབང་པོ་གཏོད་ལ་ཉོན། སེམས་ཅན་ཐམས་ཅད་སྒྱུ་མའི་རང་བཞིན་ཡིན། གཡུང་དྲུང་བོན་ནི་སྙིང་པོ་སྟོང་པ་ཉིད་དུ་བདེན། སྣང་
སྲིད་སྟོན་པ་གཤེན་རབ་མི་བོ་ཡང༌། འབྱུང་བ་རྣམ་བཞིས་བསྐྱེད་པའི་སྐུ་ལུས་གཟུགས་བརྙན་ནི། འདུ་བ་རྣམ་བཞིའི་སྙུང་གིས་བཤིགས་ནས་ད་ཡང་མྱུར་དུ་
འགྲོངས། ཁྱེད་རྣམས་རྟག་ཏུ་རེ་ནས་སྡིག་ཚོགས་སྤྱོད་པ་རེ་སྙིང་རྗེ། ཁྱེད་ལྷ་མ་ཡིན་དྲེགས་པ་ཆེ་བ་ཡང༌། དགེ་སྡིག་གཏིང་ནས་རྟོགས་པས་དོན་ལ་རབ་ཏུ་བྱུང༌། 
ད་ལྟ་དག་པའི་དྲང་སྲོང་འདུལ་ཁྲིམས་ཟབ་མོ་སྲུངས། ང་བཞིན་ཁྱེད་ཀྱིས་སྡིག་པའི་ལས་སྤངས་འདོང༌། །དེ་ལ་བདུད་ཀྱི་འཁོར་རྣམས་ཀྱིས་མནོས་ཤིང་བསམས་ནས། 
བདུད་རྗེ་བཀའ་གཉན་པ་དང༌། སྟོན་པ་མྱ་ངན་ལས་འདའ་བའི་སྒྲ་དེ་ཤིན་ཏུ་སྙན་ནས། དར་ཅིག་སྡིག་པའི་ལས་སྤངས་བདུད་ཀྱི་ཡུལ་བོར་ཏེ། བཙུན་པ་ཁྱབ་
པའི་འཁོར་བྱས་གཤེན་གྱི་ཡུལ་དུ་ཕྱིན། གཤེན་རབ་སྙུང་ནས་མྱ་ངན་འདའ་བར་མཐོང༌། དེ་ལ་བདུད་ཀྱི་འཁོར་དེ་རྣམས་ནི་ཤིན་ཏུ་ཉོན་མོངས་པའི་ཤ་ཆེ་རབ་

ཏུ་དུག་ལྔའི་ཆ་རགས་པས། དགེ་བའི་ཕྱོགས་སུ་དད་པ་མ་གཡོས་པར། སྡིག་པའི་ཕྱོགས་སུ་བསམ་པ་ངན་པ་སྐྱེས་ཏེ། སྣང་སྲིད་ཁ་ལོ་བསྒྱུར་
བའི་གཤེན་རབ་འདི་གྲོངས་ནི། བདུད་རྗེ་ཁྱབ་པ་འཁོར་དང་བཅས་པ་རྣམས། སླར་ལ་ལོག་ནས་སྡིག་པ་སྤྱོད་པར་མཐོང༌། བདུད་འཁོར་སླད་མ་རྣམས་ལ་དབང་ཆེ་
བས། ཨཱ་ཀ་རུ་ཙེ་སྲོག་གི་ཤན་པ་ནག་པོ་ཡིས། གཤེན་རབ་སྙུང་བའི་སྔས་སུ་པུས་བཙུག་ཐལ་སྦྱོར་ཏེ། ལ་འུར་མྱ་ངན་གླིང་ནས་འདའ་གཅིག་པར་གསོལ་བ་
བཏབ་པའི་མདོ། །འཇིག་རྟེན་ཁམས་ན་དབང་སྒྱུར་གཤེན་རབ་མི་བོ་ལགས། ལ་འུར་མྱ་ངན་གླིང་ནས་མྱུར་དུ་མ་འདས་ན། དབང་ཆེ་བའི་ལན་ཆགས་སྙེག་
པའི་བདུད་དང་སྲིན་པའི་དམག གཤེན་རབ་སྐུ་ལ་སྡེ་ཞིང་ཤ་ཁྲག་ཟ་རུ་འོང༌། དེ་ཡིས་མ་སླེབས་གོང་དུ་ལ་འུར་མྱ་ངན་འདས་ན་རུང༌། དེ་སྐད་ཅེས་གསོལ་བ་བཏབ་
བོ། །དེ་ལ་གཤེན་རབ་ཀྱིས་བཀའ་སྩལ་པ། བདུད་ཁྱེད་ཀྱིས་མྱ་ངན་གླིང་ནས་འདོས་ཤིག་པའི། ལ་འུར་བདག་ལ་གསོལ་བ་མ་བཏབ་ཀྱང༌། བདག་ནི་མི་རྟག་

སྒྱུ་མའི་ལུས་བླངས་ཞིག་ནས་ད་ཡང་མྱ་ངན་འདའ། སྣང་སྲིད་ཁ་ལོ་བསྒྱུར་བའི་གཤེན་རབ་བདག་ཉིད་ཀྱང༌། ལུས་དང་སེམས་བྲལ་སྐུ་འགྱུར་འཆི་བས་ཀྱང༌། ལོག་པར་
གོལ་བའི་བདུད་རྣམས་རྟག་ཏུ་རེ་བ་རེ་སྙིང་རྗེ། བདག་ནི་དཀའ་བས་དགེ་བཅུ་སྤྱད་པས་བདེ་གནས་ཆེན་པོར་སྐྱེ། ཁྱེད་རྣམས་འཁྲུལ་བས་སྡིག་ཚོགས་བསད་བཅད་
མང་པོ་ཡིས། མི་རྟག་ཡེངས་ལ་བྱུང་ནས་གཅོད་སྦྱོང་དམྱལ་བར་སྐྱེ། སྟོན་པའི་བཀའ་དེ་ལ་བདུད་འཁོར་ལྷག་མ་ཡང༌ཁ་གཅིག་ཡིད་གཉིས་ཟོས་སོ། །དེའི་ཚེ་དེའི་
དུས་ན། རྨ་ལོ་སྐྱིན་གྱི་རལ་ག་ཅན་གྱིས་སྟོན་པ་ལ་གསོལ་པ། འཇིག་རྟེན་སྒྲོན་མ་སྟོན་པ་གཤེན་རབ་ལགས། བོན་ཐམས་ཅད་མི་རྟག་པའི་ཕྱིར། གཤེན་
རབ་ཀྱང་མི་རྟག་པའི་ཚུལ་སྟོན་པ་ལགས་སམ། སེམས་ཅན་ཐམས་ཅད་སྒྱུ་མའི་རང་བཞིན་ལགས་པས། སྟོན་པའི་སྐུ་ཡང་འཇིག་པའི་ཚུལ་སྟོན་པ་ལགས་
སམ། སྟོན་པ་མྱ་ངན་འདས་ནས་འཇིག་རྟེན་དུ་སྐུ་མི་རྟག་ན། རི་རབ་ལྷུན་པོ་ཡང་རྩེ་ནས་ཉིལ་ཏེ་འཆིའོ། །རྒྱ་མཚོའི་མཆིང་རྣམས་ཀྱང་གཏིང་ནས་འཁྲུགས་ཏེ་འཆིའོ། །

རྩི་ཤིང་ནགས་ཚལ་ཡང་གཏན་དུ་སྐམས་ཏེ་འཆིའོ། །ཉི་ཟླའི་སྒྲོན་མ་ཡང་ཡུན་དུ་ནུབ་སྟེ་འཆིའོ། །སྟོན་པ་མྱ་ངན་ལས་མི་འདའ་བར་འགྲོ་བ་འདུལ་
བར་བཞུགས་ཞེས་གསོལ་བ་བཏབ་པོ། །དེ་ལ་སྟོན་པ་ཡིས་བཀའ་སྩལ་པ། རྨ་ལོ་ལ་སོགས་ཉན་པའི་འཁོར་རྣམས་ཀུན། དུས་གསུམ་སྟོན་པ་རིམས་གྱིས་
འགྲོ་བ་འདུལ། ཚེ་ལོ་བརྒྱ་ཐུབ་དུས་སུ་བདག་ཉིད་སྟོན་པར་འོངས། སྐུ་གསུང་ཐུགས་ཀྱི་རིམས་པས་འགྲོ་བ་འདུལ་ཕྱིར། སུམ་ཅུ་སྐུའི་ཚད་རྫོགས་མྱ་ངན་འདའ་
བའི་དུས། འདས་པའི་རྟིང་ལ་བོན་ཀྱང་མི་ནུབ་ཀྱིས། གསུང་རབས་འབྲུ་རྟོགས་གསུང་གིས་འདུལ་ཞིང་མན་ངག་བསྒོམས་པས་སེམས་ཉིད་མཐིལ་དུ་ཕོབ། འདའ་
ཀའི་ཞལ་ཆེམས་ཁྱེད་ལ་ཚིགས་སུ་བཅད་ལ་བཞག ཁྱུང་ཆེན་གཤོག་རྒྱས་ནམ་མཁའི་ཀློང་དུ་འཕུར། ཕྱོགས་བཞི་མཚམས་བཞི་སྟེང་འོག་ཉམ་མི་ང༌། 
གང་ལ་འཕུར་ཀྱང་གཤོག་དྲུག་བརྐྱང་བར་བདེ། དེ་དང་འདྲ་བར་སྐལ་ལྡན་དད་ཆེ་ཡིས། གཡུང་དྲུང་བོན་གྱི་སྒོ་མོ་མང་པོ་ལ། གང་ལ་དགོངས་ཀྱང་དོན་དམ་བརྟག་

པར་བདེ། སེང་གེ་རྩལ་རྫོགས་གངས་རིའི་ཁ་ནས་འཆོངས། ངམ་གྲོགས་ཤ་ཤོ་གྱེན་ཐུར་ཉམ་མི་ང༌། གང་ལྟར་གཟས་ཀྱང་རྩལ་གསུམ་དབྱུང་བར་བདེ། དེ་དང་འདྲ་བར་མི་
མཆོག་སྐྱེས་བུ་ཡིས། གཡུང་དྲུང་བོན་ལ་ཤེས་པའི་རྩལ་རྫོགས་པའི། གང་ནས་བརྟགས་ཀྱང་དོན་ལ་བཞག་པར་བདེ། བྱེའུ་ཆུང་ལྕོག་ག་སྐད་སྒྲ་འབུམ་དུ་བསྒྱུར། 
ཇི་སྐད་དྲངས་ཀྱང་ལྕེ་ལ་འཐེན་ཐོགས་མེད། སྒྲའི་བྱེ་བྲག་ཀུན་ལ་ཉམ་ང་ཐེ་ཚོམ་མེད། དེ་དང་འདྲ་བར་སྦྱངས་པའི་འཕྲོ་ཅན་གྱིས། སྒོ་བཞི་མཛོད་དང་ལྔའི་བོན་སྡེ་
ལ། གང་ནས་བཤད་ཀྱང་རྒྱུ་འབྲས་བསྟན་པས་བདེ། རིན་ཆེན་གསེར་གྱི་ཆག་ཤིང་འབྱོངས་བའི་འདམ་ལ་བཙུགས། ཡ་ཡོ་ཐེན་ཐོགས་བརྟན་ཅིང་ཉམ་མི་ང༌། གང་
ལྟར་བསྐོར་བའི་ས་རྟབས་བཅད་པས་བདེ། དེ་དང་འདྲ་བར་དད་ལྡན་སྐྱེས་བུ་ཡིས། བཀའ་རྒྱུད་བོན་ཀྱི་འབུམ་སྡེ་གླེགས་བམ་ལ། གང་ནས་བཞུགས་ཀྱང་མན་ངག་
བཙལ་བར་རྙེད། ༼ཅེས་གསུངས་པ་དང་༽དེ་ལ་བོན་སྒོ་བཞི་མཛོད་དང་ལྔའི་སློབ་བུ་མང་པོ་ཡིས། ལྟང་ཕུལ་ནས་ཞལ་ཆེམས་མནོས་པའི་མདོ། སྟོན་པ་ལགས་དཔོན་གསས་མན་ངག་

ལུང་གི་བོན་སྤྱོད་པ་ལ། ལྟ་བ་སྣང་སྟོང་གཉིས་སུ་གོལ་སྐྱོན་མཆིས། ཆབ་ནག་སྲིད་པ་རྒྱུད་ཀྱི་བོན་སྤྱོད་པ་ལ། ལྟ་བ་སྤོང་ལེན་གཉིས་སུ་གོལ་
སྐྱོན་མཆིས། ཆབ་དཀར་ནག་པོ་སྔགས་ཀྱི་བོན་སྤྱོད་པ་ལ། ལྟ་བ་སྐྱེ་འགག་གཉིས་སུ་གོལ་སྐྱོན་མཆིས། འཕེན་ཡུལ་རྒྱས་པ་འབུམ་གྱི་བོན་སྤྱོད་པ་
ལ། ལྟ་བ་ཡོད་མེད་གཉིས་སུ་གོལ་སྐྱོན་མཆིས། མཐོ་ཐོག་སྤྱི་རྒྱུག་མཛོད་ཀྱི་བོན་སྤྱོད་པ་ལ། ལྟ་བ་རྟག་ཆད་གཉིས་སུ་གོལ་སྐྱོན་མཆིས། འདི་རྣམས་
མི་གོལ་དོན་ལ་ངེས་པའི་ཞལ་ཆེམས་སྟོན་པས་འཁོར་ལ་བཞག་པར་ཞུ། དེ་སྐད་ཅེས་གསོལ་ཏོ། །དེ་ལ་སྟོན་པས་བཀའ་སྩལ་པ། དཔོན་གསས་གོལ་ས་དགག་
པའི་ཕྱིར། སྣང་སྟོང་གཉིས་ལ་བཀའ་སྩལ་ཏེ། སྣང་ན་སྣང་དུ་རུང་སྟེ་མཚན་དང་དཔེ་བྱད་གསལ། སྟོང་ན་སྟོང་དུ་རུང་སྟེ་གཟུང་འཛིན་ཡུལ་ལས་འདས། སྣང་སྟོང་གཉིས་
ཀའི་དོན་བསྟན་དབུ་མའི་ལམ་དུ་བདེ་བའོ། །ཆབ་ནག་གོལ་ས་དགག་པའི་ཕྱིར། སྤོང་ལེན་གཉིས་ལ་བཀའ་སྩལ་ཏེ། སྤོང་ན་སྤོང་དུ་རུང་སྟེ་དུག་ལྔའི་ས་བོན་བརླགས།

ལེན་ན་བླང་དུ་རུང་སྟེ་ཡེ་ཤེས་ལྔ་དང་ལྡན། སྤང་ལེན་གཉིས་ཀའི་དོན་བསྟན་དབུ་མའི་ལམ་དུ་བདེ་བའོ། །ཆབ་དཀར་གོལ་ས་དགག་པའི་ཕྱིར། སྐྱེ་འགག་གཉིས་ལ་
བཀའ་སྩལ་ཏེ། སྐྱེ་ན་སྐྱེ་རུ་རུང་སྟེ་འབྱུང་བའི་རྒྱུ་ལས་སྐྱེས། འགག་ན་འགག་ཏུ་རུང་སྟེ་བསྐལ་པའི་རྐྱེན་གྱིས་འགགས། སྐྱེ་འགག་གཉིས་ཀའི་དོན་བསྟན་དབུ་མའི་
ལ་དུ་བདེ་བའོ། །འཕེན་ཡུལ་གོལ་ས་དགག་པའི་ཕྱིར། ཡོད་མེད་གཉིས་ལ་བཀའ་སྩལ་ཏེ། ཡོད་ན་ཡོད་དུ་རུང་སྟེ་མཚན་མའི་དངོས་པོར་སྣང༌། མེད་ན་མེད་དུ་རུང་
སྟེ་སྟོང་པའི་རང་བཞིན་ཡིན། ཡོད་མེད་གཉིས་ཀའི་དོན་བསྟན་དབུ་མའི་ལམ་དུ་བདེ་བའོ། །མཛོད་ཀྱི་གོལ་ས་འགག་པའི་ཕྱིར། རྟག་ཆད་གཉིས་ལ་བཀའ་སྩལ་ཏེ། 
རྟག་ན་རྟག་ཏུ་རུང་སྟེ་སེམས་ཉིད་ཀློང་ན་རྟག ཆད་ན་ཆད་དུ་རུང་སྟེ་སེམས་ཅན་འགྱུར་ལྡོག་ཆེ། རྟག་ཆད་གཉིས་ཀའི་དོན་བསྟན་དབུ་མའི་ལམ་དུ་བདེ་བའོ། །སྟོན་
པའི་ཐུགས་ཀྱི་དཀྱིལ་ནས་བདེན་པའི་དོན་ཕྱུང་ནས། འདུས་པའི་འཁོར་ལ་དེ་ལྟར་ཞལ་ཆེམས་བཞག དེ་ནས་འཇིག་རྟེན་སྒྲོན་མ་སྟོན། པ་གཤེན་རབ་ཀྱང༌། མི་

རྟག་པ་རྟག་ཏུ་རེ་བ་སུན་ཕྱུངས་བའི་ཕྱིར། བསྙུང་ཀྱང་ཕྱིར་ཐུ་ལུས་ཀྱང་བཞེངས་མ་བསྐྱོད། དེར་འདུས་པའི་འཁོར་རྣམས་ཀུན་ཀ་མྱ་ངན་འདོའོ། ། དག་པ་དྲང་
སྲོང་གི་སྡེ་སྐར་མ་ལ་དགའ་བ་ནི་གཟའ་སྐར་ལྷ། ཡིད་ཀྱི་ཁྱེའུ་ཆུང་གིས་དབུ་ནས་བཏེག་ནས་ལྷ་གཤེན་གྱི་མཚན་བརྗོད། གཏོ་བུ་འབུམ་སངས་ཀྱིས་ཐུགས་ཀའི་
དྲོད་བསྙམ་ནས། བདེར་གཤེགས་བསྐྱེད་པའི་སྙིང་པོ་རིམ་པས་ཟླས། རྨ་ལོ་དང་གཡུ་ལོ་གཉིས་ཀྱིས་ཞབས་གཡས་གཡོན་ལ་འཇུས་ནས། དྲོད་བསྙམ་ཞིང་
ངན་སོང་དོང་སྤྲུགས་ཀྱི་སྙིང་པོ་བཟླས། དཔྱད་བུ་ཁྲི་ཤེས་ཀྱིས་ཕྱག་གཡས་གཡོན་ལ་རྣམ་པར་ཤེས་པ་རྒྱུ་ནུས་མི་ནུས་ཀྱི་རྩ་བལྟས། དེ་ལ་སྟོན་པ་གཤེན་རབ་
ཀྱིས་སྐུ་བཞེངས་མི་བསྐྱོད་ཀྱང༌། འདུས་པའི་འཁོར་མྱ་ངན་བྱེད་ཅིང་སྨྲེ་སྔགས་འདོན། བྲང་ལག་འཐབ་ཅིང་ངུ་སྒྲ་འབྱིན་པ་ལ། འདའ་ཀ་ཤི་བྲོད་དོན་གྱི་ཞལ་ཆེམས་
བཀའ་སྩལ་ཏེ། འཁོར་བའི་སེམས་ཅན་ཉོན་མོངས་སྙིང་རེ་རྗེ། ངེས་པའི་དོན་མ་རྟོགས་ད་རུང་བྱིས་པའི་བློ་དང་འདྲ། ཁམས་གསུམ་སེམས་ཅན་ཐམས་ཅད་

སྐྱེ་དང་འཆི་ལ་རྟག དེ་ལ་མྱ་ངན་ངུ་འབོད་བྱས་པས་ཅི་ལ་ཕན། རང་རེའི་ཕུང་པོ་འཇིག་ཅིང་སེམས་ལ་ཉོན་མོངས་སོག བདག་ལ་མི་ཕན་ངུ་འབོད་སྨྲེ་སྔགས་མོད། 
སེམས་ཅན་མ་རིག་ཞེན་ཆགས་སྤྱད་པ་ཀུན། འཆི་ཀར་འཇིགས་ལ་འདའ་ཀར་འཚེར་བ་ལ། གཤེན་རབ་བདག་ནི་འཆི་བའི་ཁར་ནི་རབ་ཏུ་ཡང་བྲོད་དོ། །འདའ་བའི་དུས་
འདིར་ཤིན་ཏུ་ཡང་དགའ་འོ། །བདག་ནི་དཔེར་ན་སེང་གེའི་བུ་དང་འདྲ་སྟེ། མའི་ལྟོ་ན་རྩལ་གསུམ་རྫོགས་ཀྱང༌མ་ཡི་ཁྲུ་མ་རལ་གྱི་བར་དུ་རྩལ་དབྱུང་བའི་ས་མེད་ལ། བདག་
ནི་བྱ་ཁྱུང་གི་བུ་དང་འདྲ་སྟེ། སྒོ་ངའི་ནང་ན་གཤོག་དྲུག་རྒྱས་ཀྱང༌། སྒོ་ངའི་ཤུན་མ་བརྡོལ་གྱི་བར་དུ་རྩལ་དབྱུང་བའི་ས་མེད་ལ། དཔེ་དེ་དང་འདྲ་བས་ན། བདག་གི་
སེམས་ཉིད་འདི་གཤེན་ཐམས་ཅད་ཀྱི་རབ་ཡིན་པས། སངས་རྒྱས་པའི་རྒྱུ་ཡིན་ཀྱང༌། གཟུགས་ཀྱི་ཕུང་པོ་མ་ཞིག་བར་དུ་སངས་རྒྱས་པའི་ཐབས་མེད་པས་ཀྱང་། ད་
ཕུང་པོ་གཟུགས་དང་སེམས་སུ་འབྲལ་འདྲ་བས་ཀྱང༌འཆི་ཀར་བྲོད་ལ་འདའ་ཀར་དགའ་བས་ཡིན་ནོ། །སྐྱེ་འཆི་བརྩལ་ཞིང་འཁོར་བར་ལྟུང་ནས་སུ། སྡུག་བསྔལ་བསམ་

འདས་ཉམས་སུ་མྱོང་བ་ཡང༌། ཀུན་གཞིའི་བག་ཆགས་ངན་པ་མ་སྤངས་པ་ཡིན་པས། བདག་གིས་དགེ་བ་ཚད་མར་སྤྱད་ཅིང་། བག་ཆགས་ངན་པ་
སྤངས་པས་སྤོངས། ཡོན་ཏན་དེ་ཡིས་བླ་ན་མེད་པའི་གོ་འཕང་ཐོབ་པས་ཀྱང༌། བདག་ནི་འཆི་ཀར་བྲོད་ལ་འདའ་ཀར་དགའ་བ་ཡིན་ནོ། གཤེན་རབ་བདག་གིས་སྐྱེ་བའི་
ལུས་བླངས་ནས། ཚེ་གཅིག་རབས་བརྒྱད་དགེ་བ་མཐའ་རུ་ཕྱུང༌། ཚེ་རབས་ཀྱི་ཐ་མ་ལུས་སེམས་འབྲལ་ཀའི་སྐད་ཅིག་མ་འདི་ཡིན། འདི་ལ་བདག་གིས་སེམས་
བསྐྱེད་མི་དགོས་ཡེ་ཤེས་རྩལ་དང་ལྡན། ཕྱི་རབས་སེམས་ཅན་རྣམས་ལ་དཔེ་བསྟན་པའི་ཕྱིར་དུ་རང་སེམས་རང་གིས་བསྐྱེད། འཆི་ཀའི་དབང་པོ་གསལ་བ་སྨོན་ལམ་
བཟང་པོའི་སྟོབས། དང་ལ་ཕྱག་རྒྱ་བསྐྱེད་པ་མཉམ་པའི་ཕྱག་རྒྱ་ཐུགས་ཀར་བསྣོལ། །སྙིང་པོས་བསྐྱེད་པ་རྣམ་གསུམ་རིམ་པར་ཟློས། རྫས་ཀྱིས་བསྐྱེད་པ་གསལ་བའི་
མར་མེ་བལྟམ། ཚིག་བཤད་ཀྱི་བསྐྱེད་པ། ཆགས་པ་མེད་ན་འཁོར་བ་མེད། འཁོར་བ་མེད་ན་ལྟུང་བ་མེད། །མ་ཆགས་པ་ནི་བོན་གྱི་མཆོག །སེམས་ཉིད་

ཀློང་དུ་དེ་ཡིས་བདེ། ཏིང་ངེ་འཛིན་གྱིས་བསྐྱེད་པ། ཕྱི་སྣོད་སྟོངས་སྟེ་འབྱུང་བ་རྣམ་པ་བཞི་རྡུལ་ཕྲ་རབ་ཙམ་དུ་བཟུང༌། ནང་བཅུད་སྟོངས་ཏེ་རིགས་དྲུག་སེམས་ཅན་ལ། །སེམས་
མ་ཆགས་མ་ཡེངས་གསལ་ལ་རྟོག་པ་མེད་པར་བཟུང༌། དོན་ཆེད་དེ་ཡིས་འཁོར་བའི་གནས་ལྔ་བཅད། བླ་མེད་དོན་ལ་རང་བཞིན་ལྷུན་གྱིས་རྫོགས། དེ་ནས་
འཁོར་ལ་ཡོངས་སུ་ཁྱབ་པར་ཚིགས་སུ་བཅད་དེ་གསུངས་པ། བདག་ནི་སྤྲོས་པ་མེད་པར་མུ་ལ་མཉམ། ཕན་གནོད་གཉིས་ཀྱི་མཐའ་ལ་འདས། འཁོར་དུ་གཏོགས་
པའི་སྡེ་བརྒྱད་པོ། །མཐའ་ཡས་སེམས་ཅན་ཉོན་མོངས་ལ། དད་པའི་སྟོབས་ཀྱིས་ཕན་པར་གྱིས། བདག་ལ་ཕན་པ་དེ་ཉིད་དོ། །བདག་ནི་ཕྱོགས་དང་རིས་མེད་མཉམ། 
གསད་གསོ་གཉིས་ཀྱི་ཡུལ་ལས་འདས། འཁོར་དུ་གཏོགས་པའི་སྡེ་བརྒྱད་པོ། མཐའ་ཡས་སེམས་ཅན་ཉོན་མོངས་ལ། གསོ་བའི་ཡེ་ཤེས་རྩི་རྣམས་ཐོན། བདག་
ལ་གསོ་བྱེད་དེ་ཉིད་དོ། །བདག་ནི་སྒྲིབ་ཕྱོགས་མུན་དང་བྲལ། གསལ་འགྲིབ་གཉིས་ཀྱི་མཐའ་ལས་འདས། འཁོར་དུ་གཏོགས་པའི་སྡེ་བརྒྱད་པོ། མཐའ་ཡས་སེམས་

ཅན་ཉོན་མོངས་ལ། ཤེས་རབ་རྩལ་གྱིས་མུན་སྒྲིབ་སེལ། བདག་ལ་གསལ་བཏབ་དེ་ཉིད་དོ། །བདག་ནི་མི་ཆགས་ཤུགས་དང་ལྡན། འཕྲེང་ཐོགས་
འཁོར་བའི་རྗེས་ན་མེད། འཁོར་དུ་གཏོགས་པའི་སྡེ་བརྒྱད་པོ། མཐའ་ཡས་སེམས་ཅན་ཉོན་མོངས་རྣམས། སྙིང་རྗེས་འཕྲེང་བའི་སེམས་ཀྱིས་སྐྱོངས། བདག་ལ་
བརྩེ་གདུང་དེ་ཉིད་དོ། །སྟོན་པའི་ཕྱོགས་མེད་བདུད་རྩིའི་གདམས་ངག་དེས། འཁོར་རྣམས་ཐམས་ཅད་གདུང་བའི་མྱ་ངན་སངས། ནག་པོ་བདུད་ཀྱི་སྡེ་རིགས་འཚོགས་
ནས་ལྟ་བ་ཡང༌། ཀུན་ཀ་སེམས་ལ་རྟོག་པ་སྐྱེས། ཤན་པ་ནག་པོའི་སྡེ་ཡིས་ཚོགས་སྨྲས་པ། རྫུ་འཕྲུལ་བསམ་མེད་སྟོབས་ལྡན་སྐྱེས་མཆོག་ཀྱང༌། དར་གཅིག་
བསྡད་དབང་མེད་པར་སྐྱེ་འཆིས་ཚོལ་ཚོད་ཀྱིས། སེམས་ཅན་ཐམས་ཅད་སྒྱུ་མ་ཡིན་པར་ངེས། མ་རིག་རྨོངས་པར་འཐིབས་པའི་བདུད་འཁོར་ཀུན། ལས་སུ་བསད་བཅད་
བྱེད་ཅིང་ཟས་སུ་ཤ་ཁྲག་ཟ། མི་རྟག་འདུ་བྱེད་ལས་ཀྱི་ལུས་སེམས་ཡུད་ལ་འབྲལ། བྲལ་ནས་སེམས་ཉིད་ངན་སོང་འགྲམ་རྡོར་འགྲོ། ཆགས་སྡང་ལས་འདི་སྤོངས་

ལ་དམ་པའི་དོན་ལ་བསྙེན། དེ་སྐད་ཅེས་སྨྲས་ནས། མེ་ཏོག་པད་མ་རེ་རེ་ལག་ན་ཐོགས་ནས་སུ། ཁྲི་སྨོན་རྒྱལ་བཞད་གསས་མཁར་ཕོགས་གསུམ་བསྐོར། 
དད་པའི་སྟོབས་ཀྱིས་དག་པའི་མཆོད་པ་ཕུལ། །གླིང་དང་འཁོར་ཡུགས་མེ་ཏོག་ཆར་པ་བབས། དེ་ལྟར་མུན་འཐིབས་སྲོད་ལ་ནག་པོའི་བདུད་ཚོགས་བཏུལ། ཐོ་རངས་སྐར་
ཆེན་མདུང་རྩེར་སྐྱ་རེངས་འོད་གསལ་ན། སྟོན་པ་མི་རྟག་ཐབས་ཀྱི་ཐ་མ་ལུས་སེམས་འབྲེལ་བྱེད་བྱུང༌། བེམས་པོའི་ལུས་ལ་འབྱུང་བ་བཞི་འདུས་པ། འཕེན་བྱེད་
ལས་ཀྱིས་འཕེན་ནས་སོ་སོར་འཕེན། ཆགས་པ་ཇི་བཞིན་རིམ་པ་རིམ་པས་འགྲོ། གཡོ་བའི་རླུང་བསྐྱོད་ན་བུན་ཡལ་བ་འདྲ། འདེགས་པ་མ་ལུས་ཡུར་ཆད་ཆུ་
དང་འདྲ། འདའ་ཀ་ཡང་དག་གི་བར་དེར་མཉམ་པའི་ཕྱག་རྒྱ་བཀྲོལ་ནས། དག་པའི་སྨོན་ལམ་བཏབ། འདེགས་པའི་རླུང་དང་བྲལ་བས་ཡང་པའི་སྟོབས་རེ་ཞན། དཔེར་
ན་གསེར་རྡོས་བལ་འདབ་མནན་ནས་ས་ལ་འབྱིང་པ་འདྲ། འཆི་ཁར་ཁམས་གསུམ་སེམས་ཅན་རྣམས་ལ་སྨོན་ལམ་ཡོངས་སུ་བཏབ། ང་ནི་འཁོར་བ་མྱ་ངན་

འདའ། །འཁོར་བ་མྱ་ངན་འདས་འོག་ཏུ། བར་གྱི་བསྐལ་པ་གཅིག་ལོན་ནས། ཐུགས་རྗེ་ཅན་གྱི་སྟོན་པ་འབྱོན། སྟོན་པ་དེ་འབྱོན་པའི་ཁམས་
གསུམ་སེམས་ཅན་ཉོན་མོངས་པ་ཁྱེད་རྣམས་ཀྱང༌། སྡུག་བསྔལ་སྤངས་ནས་བདེ་གནས་རྙེད་པར་ཤོག་ཅིག །འཁོར་བ་ལས་ཐར་པ་ཐོབ་པར་ཤོག་ཅིག །འཇིག་རྟེན་
གྱི་ཁམས་འདི་ན་ཡང༌། ལེགས་བསྐྱེད་ཉེས་འདུ་སེམས་ཅན་གྲངས་མང་ཡང༌། རྒྱལ་རིགས་དུང་དཀར་གསལ་ལྡན་འོད་དཔག་དང༌། ཕྱྭ་བཙུན་མུ་ཟེར་ཐང་མོ་གསལ་ཏང་
གཉིས། ཀུན་གཞིའི་དཀྱིལ་ན་ཉོན་མོངས་ཆ་ཟད་པས། གཞན་དག་ནས་གནས་འཕོས་ནས་དཀར་ནག་བཀྲ་གསལ་གནས་སུ་རྫོགས་བྱེད་ལས་ཀྱིས་སྐྱེས། བདག་
གིས་བསྟན་པ་གཞགས་པའི་གནས་ཡིན་པས། སྐུ་འགྱུར་མྱ་ངན་འདས་ཀྱང་གསུང་མ་འདས་པའི་རྟགས། དུང་ཤོག་དཀར་ལ་གཡུ་རིས་སྔོན་པོ་བྲིས་པ་ཀུན། ཡི་གེ་
འབྲུ་རྟོགས་དགེ་སྤེལ་སྡིག་རྣམས་སྤོངས། དེ་སྐད་ཅེས་བཀའ་སྩལ་ནས། ཆ་བཞི་ཆ་ཅིག་རླུང་ཕྲ་སྣ་ཁུང་གཡས་པར་འབྱུང༌། ཕྱིའི་ཡུལ་འགགས་ནང་གི་དབང་

པོ་ཞ། སེམས་ཉིད་ཙི་ཏ་སྙིང་གི་དཀྱིལ་དུ་འདུས། འདུ་བ་རྣམ་བཞིའི་ནད་ཀྱི་འཁོར་ལོས་ཕྱིར་ལ་འཕངས། འབྱུང་བ་མེ་ཕྲ་དྲོད་དང་འགྲོགས་ནས་ཡལ། སྤྱི་བོའི་གཙུག་ཏུ་
སྤྲིན་ཚོགས་བཞིན་དུ་བུན། །སྐད་ཅིག་མའི་བར་རེ་ཡུན་ལ་ནི། དྲོད་ཡལ་ཆུ་སྐམས་རྩ་རྣམས་དར་མ་ནུས་པར་འཁྱགས། ས་ནི་གཅིག་པ་གཉིས་འགྱུར་སྐད་
ཅིག་བདུན་ཕྲག་བདུན་འགྱུར་འབུམ། རུས་པ་བྱུང་རྫོགས་བསྐལ་པའི་མཐའ་ལ་འཇིགས། ཚངས་པ་གཙུག་ཕུད་ལ་སོགས་འཁོར་རྣམས་འདུས་ནས་ཁྲུས་དང་གཙང་སྒྲ་བྱས། དག་
པ་དྲང་སྲོང་སྡེ་རྣམས་འདུས་ནས་རྒྱན་དང་ཆ་ལུགས་སྦྱར། ཚངས་པའི་དགེ་བསྙེན་འཁོར་རྣམས་འདུས་ནས་རྐྱེན་གྱིས་ཡར་སྟགས་སྡུད། ཕལ་ཆེར་བསྙེན་ལ་གནས་རྣམས་
འབྲུ་སྣ་མེ་ཏོག་ཐུ། དེའི་ཚེ་དེའི་དུས་ན། མི་འགྱུར་གཙུག་འགྱུར་སེམས་ཉིད་ཚངས། རྩེ་མོ་བྱུང་རྒྱལ་སྣང་སྲིད་མཁའ་ལ་ཕུད། ཚངས་པ་གཙུག་ཕུད་ཉིད་
ཀྱང་དོན་དུ་སྟོན་པའི་སྐུ་ལ་ངེས། སྲོད་ལ་ཁྲི་སྨོན་རྒྱལ་བཞད་གནས་སུ་བདུད་དམག་དུང་ཕྱུར་བཏུལ། ཐོ་རངས་སྐྱ་རེངས་རྩེ་ལ་དྲོད་ཡལ་སྤྲིན་འཐིབས་སངས་ཏེ་སྟོན་

པ་མྱ་ངན་འདས། ནམ་ལངས་ཉི་ཤར་འོད་ལ་ཡི་གེ་ཨ་དཀར་ཅིག ཉི་མའི་ཟེར་བཞིན་སྟོང་གསུམ་ཡོངས་ལ་རྒྱས། འཁོར་དང་སེམས་ཅན་ཀུན་ཀྱང་དེ་
ལ་སྤྲོ་བ་སྐྱེས། དུས་དེར་འཇིག་རྟེན་ཁམས་ཀྱང་ཤིན་ཏུ་གཡོ་ཞིང་འགུལ། ཉི་ཟླའི་སྒྲོན་མ་ཀུན་ཀྱང་མདངས་དང་ཁ་དོག་ཡལ། དེའི་ཚེ་དེའི་དུས་ན། བྲག་སེང་གེའི་རྒྱབ་
བསྣོལ་གྱི་ཕུགས་ན། གཤེན་རབ་སྐུ་འཁོར་རྒྱ་ཆེ་གྲངས་མང་ཡང༌། དམ་པའི་མཆོག་ཏུ་གྱུར་པའི་འ་ཞ་གསང་བ་མདོ་སྡུད་ཀྱང༌གསང་སྒོམ་མཐིལ་དུ་འབེབས་པ་མ་
ཕེབས་ཡེད་ཡེད་སྡང་། ཏིང་ངེ་འཛིན་གྱི་ཏུར་ཁྱུད་རྨིས་ལྟས་ལ་ཡི་གེ་ཨ་དཀར་ནམ་མཁའི་ཁམས་སུ་ཡལ། ཡིག་ཕྲན་སོ་སོ་ཀུན་ནས་གསལ་བ་སྙམ། ཡེ་
འཕང་སེམས་ཟོས་སྒོ་རུ་བྱུང་ནས་བལྟ། ལྟས་དང་མཐུན་པར་ཕྱིའི་ཡུལ་ཀྱང་མཚུངས། །ཉི་ཟླའི་སྒྲོན་མ་ཀུན་ཀྱང་འོད་རྣམས་ཡལ་ནས་སྣང༌། ཆུ་བོ་ཆེན་པོ་བཞིའི་
ཀློང་ཡང་འབབ་མ་ནུས་པར་སྣང༌། སྨན་དང་འབྲུ་དང་མེ་ཏོག་འོད་ཡལ་སྐམས་ནས་སྣང༌། བྱོལ་སོང་དུད་འགྲོ་རྣམས་ཀྱང་ངུ་འབོད་ཀུན་ནས་འདེབས། །དེ་ལ་འ་ཞ་གསང་

བ་ཤིན་ཏུ་རྟོག་པ་སྐྱེས། འཇིག་རྟེན་ཁམས་ཀྱི་སྒྲོན་མ་ནུབ་པར་ངེས། སེང་གེ་རྒྱབ་བསྣོལ་གནས་ནས་བྱུང་ནས་གཤེན་རབ་ཚོལ་དུ་གཤེགས། འོལ་མོ་ལུང་རིང་གནས་སུ་
བྱོན་ནས་བཙལ་ཀྱང་སྟོན་པ་མ་རྙེད་དོ། །བར་པོ་སོ་བརྒྱད་མཁར་དུ་བྱོན་ཀྱང་སྟོན་པ་མ་རྙེད་དོ། །ཤམ་པོ་ལྷ་རྩེའི་གནས་སུ་བྱོན་ཀྱང་སྟོན་པ་མ་རྙེད་དོ། །གཡུང་དྲུང་
དགུ་བརྩེགས་རི་ལ་འགྲིམས་ཀྱང་སྟོན་པ་མ་རྙེད་དོ། གཞའ་ཚོན་འོད་འབར་ནགས་ལ་བཙལ་ཀྱང་སྟོན་པ་མ་རྙེད་དོ། །འ་ཞ་ཤིན་ཏུ་རྨོངས་ནས་མྱ་ངན་དུང་མོས་བཏབ། 
ཏིང་འཛིན་རྨིས་ལྟས་ངན་ཚོད་དང༌། ཉི་ཟླའི་སྒྲོན་མ་ནུབ་ཚོད་དང༌། རྩྭ་དང་མེ་ཏོག་སྐམ་ཚོད་ཀྱིས། སྟོན་པའི་སྒྲོན་མ་མྱ་ངན་ལས་འདས་པར་ངེས། འཇིག་རྟེན་སེམས་
ཅན་ཐར་པར་གང་གིས་འདྲེན། འཇིག་རྟེན་སྟོངས་སོ་ཀྱི་ཧུད་སྙིང་ན་ཟེར་ནས་འཐོབ་ཞིང་ཚོལ་ལོ། །དེའི་ཚེ་དེའི་དུས་ན། སྟོན་པ་མི་རྟག་མྱ་ངན་གླིང་ལས་འདས། གྲོངས་
པའི་པུར་ལ་བཀུར་བསྟི་ཅི་ཙུགས་བྱ། འཁོར་རྣམས་ཐམས་ཅད་སོ་སོར་ཁ་མ་དུམ་པར་དེར་གཏོ་བུ་འབུམ་སངས་ཀྱིས་གསུངས་པའི་མདོ། །གཤེན་རབ་འཁོར་ལ་རྒྱ་ཆེ་

གྲངས་མང་ཡང༌། ཐུགས་དང་འདྲ་བའི་འ་ཞ་གསང་བ་མདོ་སྡུད་ལགས། འཁོར་གྱི་ནང་ནས་བཙུན་པ་ཁྱབ་པ་རྟུལ་ཤུགས་ཆེ། འ་ཞ་གསང་བ་མདོ་སྡུད་གསང་
སྒོམ་མཐིལ་དུ་འབེབས། སེང་གེ་རྒྱབ་བསྣོལ་བྲག་ནས་སྤྱན་དྲངས་ཁྲིད་ལ་ཤོག དེ་སྐད་ཅེས་གཏོ་བུས་སྨྲས་པས། རྟུལ་ཤུགས་ཆེ་བའི་བཙུན་པ་ཁྱབ་པ་ཡང༌། རྫུ་འཕྲུལ་
ཤུགས་ཀྱི་འ་ཞ་འཚོལ་དུ་གཤེགས། འ་ཞ་ནགས་ཚལ་འགྲིམ་ཞིང་གཤེན་རབ་འཚོལ་པ་དང༌། བཙུན་པ་ཁྱབ་པ་འ་ཞ་ཚོལ་བ་གཉིས། ནགས་ཚལ་གླིང་ལ་ལམ་
དུ་གཏུག་གིས་འཕྲད། ཁྱབ་པས་འ་ཞའི་སྙན་དུ་གསོལ་བའི་མདོ། གཤེན་རབ་སྐུ་འཁོར་དམ་པ་ལགས། སེང་གེ་རྒྱབ་བསྣོལ་བྲག་སྐྲས་ལ། གསང་སྒོམ་
མཐིལ་དུ་མི་འབེབས་པར། ནགས་ཚལ་གསེབ་ན་ཅི་ལ་འཁྱམས། འ་ཞས་གསུངས་པ། གཤེན་རབ་འཁོར་ལ་རྒྱ་ཆེ་གྲངས་མང་ཡང༌། ཐུགས་དང་འདྲ་བ་མདོ་
སྡུད་བདག་ཉིད་ལགས། བྲག་ཕུག་སེང་གེ་རྒྱབ་བསྣོལ་ན། གསང་སྒོམ་མཐིལ་དུ་འབེབས་པ་ལ། ཏིང་ངེ་འཛིན་གྱི་པྲ་རྟགས་ངན། ཡི་གེ་ཨ་དཀར་ནམ་མཁའ་

ནུབ་པར་རྨིས། མཉམ་པའི་ཕྱག་རྒྱ་བཀྲོལ་ནས་གནས་ཀྱི་སྒོར་ལྟས་པས། ཉི་ཟླའི་འོད་ཀྱང་ཤོར་ལ་མེ་ཏོག་མདངས་ཀྱང་སྐམས། ཆུ་བོ་ཆེན་པོ་རྣམས་ཀྱང་རྒྱུན་
དུ་འབབ་མ་ནུས། ཤིན་ཏུ་པྲ་རྟགས་ངན་ནས་སྟོན་པ་འཚོལ་དུ་མཆིས། གར་བཙལ་གར་མ་རྙེད་ནས་ནགས་ཚལ་འགྲིམས་པ་ཡིན། རྫུ་འཕྲུལ་ཤུགས་དང་ལྡན་
པའི་བདུད་རྗེ་ཁྱབ་པ་ལགས། སྟོན་པའི་སྒྲོན་མ་མྱ་ངན་མ་འདས་སམ། ཁྱེད་ཅག་བདུད་ཀྱི་སྡེ་རིགས་དར་ཞིང་མ་རྒྱས་སམ། དེ་སྐད་ཅེས་འ་ཞས་གསོལ་ཏོ། །ཁྱབ་པས་
ཕྱིར་ལ་སྨྲས་པ། འ་ཞ་གསང་བ་མདོ་སྡུད་ལགས། ཁྱོད་མི་མཇེད་འཇིག་རྟེན་སྐྱི་འཇིགས་པས། གསང་སྒོམ་མཐིལ་དུ་འབེབས་པ་རུ། སྟོན་པ་ཁྱིམ་སྤངས་རབ་ཏུ་
བྱུང༌། དེ་ནས་འཁོར་སྤངས་དགོན་པ་མཛད། ད་ལྟ་མི་རྟག་མྱ་ངན་འདས། དགུན་ཟླ་ར་བའི་གནམ་སྟོང་ལ། །འཇིག་རྟེན་སྟོངས་ནས་གཤེན་རབ་འདས། བདག་དང་པོ་
མ་རིག་འཁྲུལ་ཙམ་ན། སྟོན་པའི་སྐུ་ལ་འགྲན་བཙལ་བསྡོས། བར་དུ་རིགས་ནས་སྐྱབས་སུ་གསོལ། ད་ལྟ་ཁྱོད་ཀྱིས་སྤྱན་སྔར་མཆིས། གཤེན་རབ་ལྷའི་གདུང་

པུར་ལ། བཀུར་བསྟི་རིམ་གྲོ་ཇི་ལྟར་བྱ། སེམས་ཉིད་ལས་ཀྱིས་འགྲིམས་པ་ལ། བསྟེང་པའི་རིམ་གྲོ་ཇི་ལྟར་བྱ། ཕྱི་མ་ཐམས་ཅད་ཐ་དད་སོ་སོར་སྐྱེས། 
ཐུགས་དང་འདྲ་བའི་འ་ཞ་ལ། ཐུག་པར་བཅད་ནས་སྤྱན་འདྲེན་དུ། ད་ལྟ་བདག་ཉིད་མཆིས་པ་ལགས། མ་ཐོགས་མྱུར་དུ་ད་གཤེགས་འཚལ། དེ་སྐད་ཅེས་གསོལ་
པས། འ་ཞ་གསང་བ་མདོ་སྡུད་ཀྱང༌། འདར་ཤང་ཁྱེར་ནས་བརྒྱལ་ཏེ་སོང༌ངོ་། བཙུན་པ་ཁྱབ་པས་དབུ་བཏེག་ནས་ཕྱིར་ལ་ཞུས་པའི་མདོ། དགོན་པའི་གནས་སུ་ཡུན་
རིང་ན། འ་ཞ་གསང་བ་མདོ་སྡུད་ཁྱོད། ལྟ་བ་དབྱིངས་སུ་མ་ཆོད་དམ། སྒོམ་པ་མཐིལ་དུ་མ་ཕེབས་སམ། ཐམས་ཅད་སྒྱུ་མར་མ་རྟོགས་སམ། མྱ་ངན་ངུ་
འབོད་ཅི་ལ་སྨན། ད་རུང་སེམས་ཅན་ཉིད་དུ་འདུག དོན་གྱི་ཕན་གདགས་ཆབ་གང་ཇི་ལྟར་བགྱི། དེ་སྐད་ཅེས་གསོལ་པས། འ་ཞ་གསང་བ་མདོ་སྡུད་ཀྱང༌། བརྒྱལ་
བ་སངས་ཀྱང་འདར་མ་རྟས། ཕྱིར་ལ་བདུད་ལ་སྨྲས་པའི་མདོ། པྲ་རྟགས་ངན་པའི་རྟགས་རྣམས་དང༌། གར་བཙལ་གར་མ་རྙེད་པའི་ས་འདི་ལྟ་བུ་ཞིག་དོགས་པ་

ལགས། འཇིག་རྟེན་སྟོངས་སོ་ཀྱི་ཧུད་སྙིང་རྗེ་ན་བདག་སེམས་ཉིད་ཀློང་དུ་ཞི་ཡིན་ཐམས་ཅད་སྒྱུ་མར་རིག །བེམས་པོ་གཟུགས་ཕུང་ཤ་ཁྲག་གདོས་པོས་བཏགས། རིག་
པའི་སེམས་ཉིད་ཀྱིས་བེམ་པོའི་ལུས་མ་ཐེག འཇིག་རྟེན་ཁམས་ན་སེམས་ཅན་གྲངས་མང་ཡང༌། སྟོབས་ལྡན་རྫུ་འཕྲུལ་ཆེ་བ་ཁྱབ་པ་ཁྱོད་ཡིན་གྱིས། སྒྱུ་མའི་
ལུས་འདི་ཁྱོད་ཀྱི་སྟོབས་ཀྱིས་ཐེག ལོག་པར་འཁྲུལ་བའི་སྡིག་པའི་ལས་བོར་ནས། ངེས་པའི་དོན་ལ་སྐྱབས་སུ་གསོལ་བ་ཁྱོད་ཀྱང་རབ་ཏུ་ལེགས། འུ་བུ་གཉིས་
ཀྱང་སློབ་དཔོན་གཅིག་པའི་གྲོགས་མཆེད་ཡིན། གཤེན་རབ་སྐུ་འགྱུར་ལུས་སེམས་བྲལ་བ་ལ། ཕན་གདགས་རིམ་གྲོ་ང་ཡི་སེམས་ལ་གསལ། ཁྱོད་ཀྱིས་སྟོབས་
ཀྱིས་ཐེག་ལ་མྱུར་དུ་ལ་འུར་འདོང་། དེ་སྐད་ཅེས་གསོལ་ཏོ། །དེ་ལ་ཁྱབ་པས་ཕྱིར་སྨྲས་པ། བདག་རྟུལ་ཤུགས་དྲག་པོས་རབ་ཏུ་བྱུང༌། སྟོན་པའི་འཁོར་གྱི་དམ་པའི་སྡེ། 
དག་པ་དྲང་སྲོང་སྡེ་ཡིན་ན། འ་ཞ་གསང་བ་མདོ་སྡུད་ཁྱོད། སེམས་ཉིད་བོན་ཉིད་འཕྲད་པ་ཡི། གསང་སྒོམ་མཐིལ་དུ་ཕེབས་པ་ཁྱོད། བཀུར་བསྟི་རིམ་གྲོ་བྱ་བའི་

རིགས། སློབ་དཔོན་གཤེན་རབ་ལྷ་གྲོངས་པས། སེམས་ལ་མྱ་ངན་མི་མངའ་ཡང༌། སྒྱུ་མའི་ལུས་ཀྱིས་དོགས་མ་ཁུམས། །བདག་ཅག་འཁོར་དུ་
གཏོགས་པ་བརྒྱད། དང་པོ་གཤེན་རབ་མ་གྲོངས་སྙུང་ཙམ་ན། ཉིད་ལྟ་མ་ལགས། ལ་ལ་བརྒྱལ། ལ་ལ་འདར་ཤང་ཀུན་ཀ་ཁྱེར། མྱ་ངན་ངུ་འབོད་མ་བུ་ལུག་
འཕྲད་འདྲ། བཟོད་པའི་ཀླགས་མེད་སྡུག་བསྔལ་མུན་པར་སྲོས། སྟོན་པས་ཞལ་ཆེམས་མན་ངག་བོན་གསུངས་པས། ད་ལྟ་མྱ་ངན་སངས་ནས་དགེ་བ་ཐང་བཅད་
གཅོད། སྐྱེས་མཆོག་འ་ཞ་ཤིན་ཏུ་ཡུས་པར་གཅད། དེ་སྐད་ཅེས་སྨྲས་ནས་ལག་མཐིལ་གཡས་པར་བཞག་ནས་སྟོབས་མཆོག་ཤུགས་ཀྱིས་བཏེགས།
བཀུར་བསྟི་རིམ་གྲོ་སྤྱན་འདྲེན་མེ་ཏོག་གླིང་ལ་བྱོན། དུས་དེར་འ་ཞ་གསང་བ་མདོ་སྡུད་ཀྱིས། ཁྱབ་པ་རོགས་ལ་སྨྲས་པ། བཙུན་པ་ཁྱབ་པ་དད་པ་ཅན་གྱི་མཆོག །
སྟོན་པ་གྲོངས་པའི་པུར་དང་བདག་མ་འཕྲད། སེམས་ཅན་རྣམས་ཀྱང་དད་པ་སྐྱེས་པར་གཅེས། བདག་ཀྱང་སེམས་ཉིད་ཡིད་ཆུང་བསམ་པ་ཤོར་བར་འོང༌། ཕོ་གླིང་

མོ་གླིང་བར་གྱི་གཡུང་དྲུང་བ་དན་སྟེང་དུ། བརྗིད་པ་སེང་གེའི་ཁྲིའི་ཡང་ཐོགས་ལ། མ་གྲོངས་གསོན་པའི་ཚུལ་དུ་རྒྱན་དང་རོལ་མོས་དྲོངས་ལ་ཤོག བདག་ཀྱང་མ་གྲོངས་
གསོན་གྱི་ཚུལ་དུ་ཞལ་དང་ལན་ཅིག་མཇལ་ཚུལ་བསྟན། དེ་སྐད་ཅེས་ཁྱབ་པ་ལ་སྨྲས་ནས། སྟོན་པ་གྲོངས་པའི་པུར་བཞུགས་པས། གསས་མཁར་ཁྲི་སྨོན་
རྒྱལ་བཞད་ལ་མིག་གིས་ལྟ་ཡང་མ་ཕོད་པར། མེ་ཏོག་གླིང་ལ་ཁ་སྦུབ་ནས་མཆི་མ་ཁྲག་ཏུ་ངུ་ཞིང་འདུག །དེ་ནས་བཙུན་པ་ཁྱབ་པ་དེས། འ་ཞས་སྨྲས་
པའི་ངག་མཉན་ཏེ། གསས་མཁར་ཁྲི་སྨོན་རྒྱལ་བཞད་ནང་དུ་བྱོན་ནས། ནམ་གདན་ལ་སྟོན་པའི་པུར་བཏེག་ནས། མ་གྲོངས་གསོན་པའི་ཚུལ་དུ་ན་བཟའ་
རིས་དྲུག་གསོལ། ཧོས་རུ་བསིལ་བ་སྒྲ་སྙན་ཕྱག་ཏུ་བསྐུར། པད་ཆ་པད་ཁུག་སྔོན་པོ་གློ་ལ་བཏགས། པད་ཤུན་གདིང་བ་པད་གདན་འོག་ཏུ་བཏིང༌། རིན་ཆེན་
འཁོར་ལོ་ཤིང་རྟ་ཁ་ལ། མ་གྲོངས་གསོན་གྱི་ཚུལ་དུ་བཞུགས་སུ་གསོལ། མཛེས་པའི་རོལ་མོ་ཐམས་ཅད་ཕྱོགས་བཞི་ཀུན་ནས་བསྒྱུར། སྙན་པའི་རྔ་

གླིང་ཐམས་ཅད་འཁོར་བ་ཡོངས་ཀྱིས་བརྡུངས། འཕུར་བའི་དར་འཕན་མང་པོའི་སྣ་དྲངས་ཤིང་། གླུ་གར་དབྱངས་ཀྱིས་གཡུང་དྲུང་གདན་ལ་སྤྱན་དྲངས་
ཀྱིས། ཤིན་ཏུ་མ་སྦྱོགས་འཁོར་ལོ་མ་འདྲོངས་སོ། །ཡིད་ཀྱི་ཁྱེའུ་ཆུང་གིས་སྟོན་པའི་པུར་ལ་ལྷ་ཕྱག་ལན་གསུམ་བཙལ་ནས་ཞུས་པའི་མདོ། སྟོན་པ་
ལགས་སྐུ་འཁོར་གྱི་དམ་པ་འ་ཞ་གསང་བ་མདོ་སྡུད། གསང་སྒོམ་མཐིལ་དུ་ཕེབས་པར་དུ། ཞལ་མ་མཐོང་བར་སྟོན་པ་གྲོངས། ཤིན་ཏུ་སེམས་དང་
ཡིད་ལ་འཕྲེང༌། མེ་ཏོག་གླིང་ལ་ཁ་སྦུབ་ནས་མཆི་མ་ཁྲག་ཏུ་འཛག་ཅིང་འདུག མ་གྲོངས་གསོན་པའི་ཚུལ་དུ་གཡུང་དྲུང་གདན་ལ་གཤེགས་པར་ཞུ། འ་
ཞ་གསང་ཐུབ་པུར་དང་མཇལ་བ་ཤིན་ཏུ་རིངས། དེ་སྐད་ཅེས་གསོལ་པས་རིན་པོ་ཆེའི་འཁོར་ལོ་ཡང་རང་གིས་རང་དྲངས་ནས་གཡུང་དྲུང་གི་གདན་ལ་སྤྱན་འདྲོངས་སོ། །
དུས་དེར་འཇིག་རྟེན་གྱི་ཁམས་ཀྱང་གཡོ་བ་དང་འགུལ་བ་དང་། འུར་བ་དང་ཐུག་པ་དང༌ཆེམ་པ་དང་། མེར་བ་དང་། ཐུག་པར་རབ་ཏུ་བྱུང་ངོ༌། །སྟོན་པ་མ་གྲོངས་

གསོན་པའི་དུས་ན་བཀའ་རྒྱུད་ཐོས་པའི་སེམས་ཅན་ཐམས་ཅད་སྤྲིན་བཞིན་གཏིབས་ནས་མྱ་ངན་ངུ་འབོད་བྱེད་ཅིང་བྱུང༌། འ་ཞ་གསང་བ་མདོ་སྡུད་ཀྱིས་མེ་ཏོག་
སྤར་གང་བཏུས་ནས་ལངས། སྟོན་པའི་སྐུ་ལ་གཏོར་བ་ཕོགས་གསུམ་བྱས་ནས་མེ་ཏོག་མཆོད་པ་ཕུལ། ལྷ་ཕྱག་ལན་བདུན་བཙལ་ནས་ཞབས་ལ་
ཕྱག་གིས་འཇུས། ངུ་མོས་བཏབ་ཅིང་སྨྲེ་སྔགས་བཏབ་པའི་མདོ། །སྟོན་པ་འཇིག་རྟེན་ཁམས་ཀྱི་ཡབ་གཅིག་པོ། །སྐྱེ་འགྲོ་སེམས་ཅན་སྲས་ལགས་ན། 
ཡབ་ཀྱིས་སྲས་རྣམས་མི་སྲོལ་བར། སྟོན་པ་མྱ་ངན་འདས་པ་འདི། སྐྱེ་འགྲོ་ངོ་བོ་སུ་ཡིས་གསོ། ཀྱི་ཧུད་ཀྱི་ཧུད་འཇིག་རྟེན་སྟོངས་ནས་གདའ། སྟོན་པ་འཇིག་
རྟེན་ཁམས་ཀྱི་མིག་གཅིག་པོ། །སྟོན་པ་ཆིག་པུ་སྤྱན་ཅན་ལགས། སྐྱེ་འགྲོ་སེམས་ཅན་ལོང་བ་རྣམས། ལོང་བའི་ལོང་ཁྲིད་མི་མཛད་པར།  ལོང་བའི་
ལོང་ཁྲིད་ད་ཡང་སུ་ཡིས་བགྱིད། ཀྱི་ཧུད་ཀྱི་ཧུད་འཇིག་རྟེན་སྟོངས་ནས་གདའ། འཇིག་རྟེན་ཁམས་རྣམས་གསོ་བའི་སྨན། སྟོན་པ་གཅིག་པུ་སྨན་པ་

ལགས། སྐྱེ་འགྲོ་སེམས་ཅན་ནད་པ་ལགས། ནད་རྣམས་སྨན་གྱིས་མི་གསོ་བར། སྟོན་པ་མྱ་ངན་འདས་པ་འདི། ད་ཡང་ནད་གསོ་སྨན་པ་
སུ་ཡིས་བགྱིད། ཀྱི་ཧུད་ཀྱི་ཧུད་འཇིག་རྟེན་སྟོངས་ནས་གདའ། མཐའ་འཐོབ་སྨིན་གསོ་རྒྱ་མཚོའི་གླིང༌། སྟོན་པ་གཅིག་པུ་ཆུ་བོ་ལགས། སྐྱེ་འགྲོ་སེམས་
ཅན་མྱ་ངམས་སྣམ་བུ་ལགས། ཆུ་བོས་མྱ་ངམས་ཐ་བ་མི་བསྐྱེད་པར། སྟོན་པ་མྱ་ངན་འདས་པ་འདི། རོ་སྐམས་ཐ་བའི་འབྲུ་དང་མེ་ཏོག་ད་ཡང་གང་གིས་བསྐྱེད། 
ཀྱེ་ཧུད་ཀྱེ་ཧུད་འཇིག་རྟེན་སྟོངས་ནས་གདའ། མུན་པའི་ཁམས་འཇོམས་གསལ་བའི་སྒྲོན། སྟོན་པ་གཅིག་པུ་སྣང་གསལ་ལགས། སྐྱེ་འགྲོ་སེམས་ཅན་མུན་
པ་ལགས། མུན་པའི་སྒྲོན་མེ་མི་མཛད་པར། སྟོན་པ་མྱ་ངན་འདས་པ་འདི། མུན་འཇོམས་སྣང་གསལ་སྒྲོན་མ་ད་ཡང་གང་གིས་བགྱིད། ཀྱི་ཧུད་ཀྱེ་ཧུད་འཇིག་
རྟེན་སྟོངས་ནས་གདའ། འ་ཞའི་ངུ་འབོད་དེ་སྐད་ཅེས་སེམས་ཅན་ཡོངས་ཀྱིས་བཏོན། གནམ་ས་དབྱེན་བར་ངུ་འབོད་ཆོ་ངེས་གང༌། སྟོན་པའི་སྐུ་ལ་སྤྲིན་བཞིན་ཀུན་

འཕུངས་ནས། གང་ནས་ཟིན་ཟིན་འཇུས་ནས་ཀུན་ཀ་མྱ་ངན་བདོ། ཕྱི་རིམ་ཐམས་ཅད་ཁྲིགས་སུ་ཆགས་ནས་ངུ་སྒྲ་འབྱིན། བར་དེར་ཅིའི་སྐབས་ཀྱང་མ་ཕྱེད་དོ། 
དེའི་ཚེ་དེའི་དུས་ན། འཁོར་སྡེ་བཞི་ཡ་བརྒྱད་བྱེ་ནས་གྲོས་བྱས་ནས། གཏོ་བུ་འབུམ་སངས་ཀྱིས་ཀུན་ལ་གསོལ་པ། སྟོན་པ་གཤེན་རབ་ཡབ་གྲོངས་པས། སྐྱེ་འགྲོ་
སེམས་ཅན་གདུང་བ་སྐྱེས། ནམ་མཁའི་སྤྲིན་ཚོགས་བཞིན་དུ་སྤུངས། ཕན་གདགས་ཆོ་གའི་རིམ་པ་ཡང་། ཕྱི་རབས་རྣམས་ཀྱིས་དཔེར་བསྟན་པའི། ཐབས་དང་སྐབས་
ནི་མི་ཕྱེད་དོ། །དོན་གྱིས་ད་ཡང་ཇི་ལྟར་བགྱིད། དེ་ལ་ཡིད་ཀྱི་ཁྱེའུ་ཆུང་གིས་སྨྲས་པ། བཙུན་པ་ཁྱབ་པ་རྩལ་དང་རྟུལ་ཤུགས་ཆེ་བས། པུར་ལ་འཕུངས་པའི་སེམས་ཅན་
ཁྲོམ་ཚོགས་ཁྱེད། སྟོན་པ་གྲོངས་པའི་པུར་ནི་རིན་ཆེན་གསེར་གྱི་སྒྲོམ་བུར་གཞུག དེ་སྐད་ཅེས་གསོལ་བས་ཁྱེའུ་ཆུང་གྲོས་ལ་འཁོར་སྡེ་ཀུན་གྱིས་སྡུས། ཁྱབ་པ་
རྟུལ་ཤུགས་ཆེ་བས་མྱ་ངན་བྱེད་པའི་ཁྲོམ་བཀྱེད་པས། ཕྱེད་པར་མ་གྱུར་པུར་ལ་ཀུན་ཀས་གཏོད་ཅིང་འཐོན། ལྷ་ཐམས་ཅད་ཀྱིས་ཀྱང༌གཤེན་རབ་སྐྱེ་འགྲོ་ཀུན་གྱི་ཡབ།

གྲོངས་པའི་པུར་འདི་ངེད་དབང་ཟེར། ལྷ་མ་ཡིན་ཐམས་ཅད་ཀྱང༌གཤེན་རབ་སྐྱེ་འགྲོ་ཀུན་གྱི་ཡབ། གྲོངས་པའི་པུར་འདི་ངེད་དབང་ཟེར། ཡི་བཏགས་ཐམས་
ཅད་ཀྱང༌གཤེན་རབ་སྐྱེ་འགྲོ་བ་ཀུན་གྱི་ཡབ། གྲོངས་པའི་པུར་འདི་ངེད་དབང་ཟེར། མི་དང་མིའམ་ཅི་རྣམས་ཀྱང༌། གཤེན་རབ་སྐྱེ་འགྲོ་ཀུན་གྱི་ཡབ། གྲོངས་པའི་པུར་
འདི་ངེད་དབང་ཟེར། བྱོལ་སོང་ཀླུ་ཁམས་ཐམས་ཅད་ཀྱང༌། གཤེན་རབ་འགྲོ་བ་ཀུན་གྱི་ཡབ། གྲོངས་པའི་པུར་འདི་ངེད་དབང་ཟེར། བདུད་དང་སྲིན་པོ་ཐམས་ཅད་ཀྱང༌། གཤེན་
རབ་སྐྱེ་འགྲོ་ཀུན་གྱི་ཡབ། གྲོངས་པའི་པུར་འདི་ངེད་དབང་ཟེར། བཙུན་པ་ཁྱབ་པ་རྟུལ་ཤུགས་ཆེ་ཡང༌། ཁྲོམ་ཚོགས་བཀྱེད་ནས་སྟོན་པའི་པུར་མ་ཐོབ། དམ་པའི་
འཁོར་རྣམས་སླར་ལ་མྱ་ངན་སྐྱེས། དེའི་ཚེ་དེའི་དུས་ན། གཤེན་རབ་སྐུ་འཁོར་དམ་པ་འ་ཞ་གསང་བ་མདོ་སྡུད་དེས། སྟོན་པའི་ཞབས་ལ་ཕྱག་གིས་འཇུས་པ་གཏང༌། 
ཁྲོམ་པའི་གཏིབས་འོག་ནང་ནས་ཕྱིར་ལ་ལྩུར་གྱིས་བྱུང༌། དར་དཀར་ཐུ་བས་གདོང་གི་མཆི་མ་ཕྱིས། སྨྲེ་སྔགས་ངུ་འབོད་བྱེད་པའི་འཕྲོ་བཅད་ནས། སྟོན་པ་གྲོངས་

པའི་པུར་ལ་ཕྱག་བཙལ་ཞུས་པའི་མདོ། འཇིག་རྟེན་ཁམས་ཀྱི་སྐྱེ་འགྲོ་བུ་ལྟར་གསོ་བའི་ཡབ་གཅིག་གཤེན་རབ་ལགས། མ་གྲོངས་གསོན་གྱི་ཞལ་ལ་
སྐྱེ་འགྲོ་སྤྲོ་བ་སྐྱེས། མི་རྟག་གྲོངས་པའི་པུར་ལ་ཐམས་ཅད་མྱ་ངན་ལངས། འདི་ཡང་དམ་པའི་དོན་དུ་ཅུང་ཟད་རུང་ལགས་སམ། སྟོན་པ་སེམས་ཅན་ཐམས་ཅད་
ཡབ་ལགས་པས། སྲས་རྣམས་པུར་ལ་མཆོད་གནས་བྱ་བར་འདོད་ནས་སུ། སོ་སོ་ཐ་དད་སྐྱེས་པས་སྒོ་སྒོར་རེ་རེ་འདོད། སྟོན་པ་གྲོངས་པའི་པུར་ལ་མཆོད་གནས་བྱེད་
པ་ཡང༌། སེམས་ཅན་ཐམས་ཅད་ཐུན་མོང་མ་ཡིན་ཏེ། གཙང་མ་མི་ལུས་ཐོབ་པ་རྣམས་ཀྱི་སྐལ་པ་ཡིན། རྟུལ་ཤུགས་ཆེ་བའི་ཁྱབ་པས་བླངས་ཀྱང་ཐོབ་
པར་མ་གྱུར་ན། གཤེན་རབ་གྲོངས་པའི་པུར་འདི་གསེར་གྱི་སྒྲོམ་ནང་དུ། བྱིན་གྱིས་རླབས་ཀྱིས་རང་གིས་རང་གཞུག་འཚལ། དེ་སྐད་ཅེས་གསང་བ་མདོ་སྡུད་
ཀྱིས་ཞུས་ནས། འཁོར་སྡེ་བརྒྱད་ཀྱིས་པུར་ཕྱོགས་སུ་ལྷ་ཕྱག་ལན་གསུམ་བཙལ་བས། གཤེན་རབ་གྲོངས་པའི་གདུང་བུ་ཡང༌། ཀུན་གྱིས་འཇུས་པས་

མ་ཐུབ་པར། བྱ་འཕུར་བཞིན་དུ་ལྩུར་གྱིས་བྱུང༌། རིན་ཆེན་གསེར་གྱི་སྒྲོམ་ནང་དུ། བྱ་འཛུལ་བཞིན་དུ་ཟུལ་གྱིས་སོང༌། །ཐུགས་རྗེ་ཆེན་པོའི་བྱིན་
རླབས་ཀྱིས། གསེར་སྒྲོམ་སྒོ་གང་སྲུབས་མེད་ཁྲིགས་ཀྱིས་འབྱར། བཙོ་མ་གསེར་གྱི་ཕ་བོང་སེར་སོར་འདྲིལ་ཏེ་སོང༌། འ་ཞ་གསང་བ་མདོ་སྡུད་ཀྱིས། བར་དེར་ཀུན་ལ་
གསུངས་པའི་མདོ། མཐའ་ཡས་སེམས་ཅན་མང་པོ་རྣམས། སྟོན་པ་གཤེན་རབ་མི་བོ་འདི། སྐྱེ་འགྲོ་སེམས་ཅན་ཀུན་གྱི་ཡབ་ཏུ་གཅིག །བྱམས་སྙོམས་
ཐུགས་རྗེའི་ངང་གིས་ཡོ་ཀ་བུ་ལྟར་གསོས། གྲོངས་པའི་པུར་ལ་མྱ་ངན་ཆ་མཉམ་རངས་པ་ཀུན་ཀ་འདོད། གང་གིས་ཐེག་པ་གཅིག་གིས་ཡུལ་དུ་སྤྱན་དྲོངས། 
མཆོད་གནས་ཀྱིས་དེ་སྐད་ཅེས་གསུངས་སོ། །དེ་ལ་སེམས་ཅན་ཀུན་ཀྱང་ཡོངས་སུ་སྤྲོ་བ་སྐྱེས། ལྷའི་ཡུལ་དུ་སྤྱན་དྲངས་ན། ཚངས་པ་བརྒྱ་བྱིན་གྱིས་ཀྱང་གསེར་
གྱི་སྒྲོམ་མ་ཐེགས། ལྷ་མ་ཡིན་གྱི་ཡུལ་དུ་སྤྱན་དྲངས་ན། འགན་ཏ་སླག་ཆེན་གྱིས་ཀྱང་གསེར་གྱི་སྒྲོམ་མ་ཐེགས། ཀླུའི་ཡུལ་དུ་སྤྱན་དྲངས་ན། ཀླུ་དགའ་

བོ་འཇོག་པོ་ཡིས་ཀྱང་གསེར་གྱི་སྒྲོམ་མ་ཐེགས། བྱོལ་སོང་གི་ཡུལ་དུ་སྤྱན་དྲངས་ན། གླང་ཆེན་ཁྱུ་མཆོག་གིས་ཀྱང་གསེར་གྱི་སྒྲོམ་མ་ཐེགས།
ཡིད་བཏགས་ཀྱི་ཡུལ་དུ་སྤྱན་དྲངས་ན། མཁའ་ལ་འོད་འབར་གྱིས་ཀྱང་གསེར་གྱི་སྒྲོམ་མ་ཐེགས། དམྱལ་བའི་ཡུལ་དུ་སྤྱན་དྲངས་ན། སྟོབས་ལྡན་གཤིན་རྗེ་
ཡིས་ཀྱང་གསེར་གྱི་སྒྲོམ་མ་ཐེགས། སླད་མའི་སེམས་ཅན་ཐམས་ཅད་སྤྱན་འདྲེན་འདོད་པ་ཡང༌། སྟོབས་ཀྱིས་བཏེགས་པས་གསེར་གྱི་སྒོམ་མ་ཐེགས་ནས་མི་
ཡི་ཡུལ་དུ་ལུས། འ་ཞ་གསང་བ་མདོ་སྡུད་ཀྱི་བཏེགས་པས་སུ། བལ་དཀར་འདབ་མ་བས་ཀྱང་ཡང༌། ལག་པ་གཡས་གཡོན་གཉིས་ཀར་བྱིས་པའི་སྒོང་བཞིན་
སྤྲོ་བོར་ཐེགས། དེ་ལ་སེམས་ཅན་ཀུན་ཀྱང་རབ་ཏུ་རྟོག་པ་སྐྱེས། ཀླུ་རྒྱལ་འཇོག་པོས་མི་ལ་སྨྲས་པའི་མདོ། སྟོན་པ་གཤེན་རབ་ཐམས་ཅད་ཀྱི་ཡབ་གྲོངས་
པའི་པུར་རྩལ་ཅན་ཡོས་མ་ཐེགས། མི་ཡིས་བཏེགས་པས་བལ་དཀར་འདབ་མས་ཡང༌། ཕེ་ཤ་ཨེ་མ་འདི་ཡང་ངོ་མཚར་ཆེ། སྐྱོན་དང་ཡོན་ཏན་ཅི་ལ་

རྫུས་པ་ལགས། གསང་བ་མདོ་སྡུད་ཉིད་ཀྱི་ཡོངས་ལ་བཤད་པར་ཞུ། དེ་ལ་འ་ཞ་གསང་བ་མདོ་སྡུད་ཀྱིས་གསུངས་པ། །མཐའ་ཡས་སེམས་ཅན་
ཐམས་ཅད་ཀུན། །གཤེན་རབ་བདེ་བའི་གནས་སུ་གཤེགས། །སྐྱེ་འཆི་བྱ་བའི་མིང་ཡང་མེད། །ཉི་ཟླ་རི་རབ་ལོགས་ནས་འཁོར། །ཤར་ནུབ་བྱ་བའི་མིང་ཡང་
མེད། །སེམས་ཅན་མཐའ་ཡས་ཉོན་མོངས་ཀུན། །མི་རྟག་བཞིན་དུ་རྟག་ཏུ་རེ། །རྟག་ཏུ་རེ་བ་སུན་དབྱུང་ཕྱིར། །ལན་ཅིག་མྱ་ངན་འདས་ཚུལ་བསྟན། །
འདས་པའི་པུར་སྒྲོམ་མི་ཡིས་ཐེགས། ཕྱི་མ་ཤིན་ཏུ་རྩལ་ཆེ་ཡང༌། །བསོད་ནམས་སྐལ་པ་ཆ་ཞན་པས། །སྟོན་པའི་པུར་སྒྲོམ་སྤྱན་མ་འདྲོངས། །གཙང་
མའི་མི་རུ་སྐྱེས་པ་བསོད་ནམས་ཤ་ཆེ་བས། །སྟོན་པའི་པུར་སྒྲོམ་མིའི་ཡུལ་དུ་ལུས། མིའི་རྩལ་གྱིས་གར་བཏེག་ཐོགས་པ་མེད། །དེ་ཡང་མི་རྣམས་ཉིད་
ཀྱི་བསོད་ནམས་ལས་དབང་ངོ༌། །ད་ཡང་སྟོན་པ་གཤེན་རབ་གྲོངས་པའི་པུར་འདི་ལ། མཐའ་ཡས་སེམས་ཅན་ཀུན་རེ་བས། མི་རྣམས་གཅིག་

པུས་བདག་དང་བདག་གིར་བྱས་ན་དམ་པའི་དོན་ལས་འགལ། མཉམ་སྙོམས་ཆེན་པོས་ཀུན་ཀ་ཚིམ་པར་བྱ་བའི་དོན་ཆེད་ཀྱིས། ཡོངས་སུ་ཐིམ་པར་རྒྱ་ཆེར་
བསྔོ་ལ་བཏང༌། གཤེན་རབ་ལྷའི་པུར་སྒྲོམ་སྣང་མ་ཞུགས་ལ་བཞེན། སེམས་ཅན་ཐམས་ཅད་ཀྱིས་སུ་ཆུ་གང་སྣ་རེ་གྱིས། དུད་ལ་དགའ་བ་དུད་པའི་རྒྱུན་
གྱིས་བསྐང༌། མདངས་ལ་དགའ་བ་མེ་ལྕེའི་འོད་ཀྱིས་བསྐང༌། དྲི་ལ་དགའ་བ་དྲི་དང་རླངས་ཀྱིས་བསྐང༌། ཁམས་ལ་དགའ་ལ་ཤ་དང་ཁྲག་གིས་བསྐང༌། དབང་པོ་
ལྔ་ནི་ཁ་དོག་མེ་ཏོག་ལྔ། སྐུར་ལྔར་དག་པའི་ཡེ་ཤེས་ལྷ་ལ་འབུལ། ཕུང་པོ་ལྔ་ནི་རིགས་ལྔའི་གསས་ལ་འབུལ། རྣམ་ཤེས་ལྔ་ནི་ཡེ་ཤེས་ལྔ་ལ་བསྟིམ། 
ཡུལ་ལྔ་ཀློང་ལྔ་ཁམས་ལྔ་དབྱིངས་སུ་སྦྱར། ཐ་མ་གསུམ་ནི་སྐུ་གསུམ་དོན་ལ་བསྟིམ། གཤེན་རབ་འཇིག་རྟེན་ཁམས་ན་ཞལ་ཉིད་བཞུགས་ཙམ་ན། འགྲོ་
བ་སེམས་ཅན་བཀྲིད་ཅིང་དྲང་བའི་ཕྱིར། ཐབས་དང་ཤེས་རབ་ཟུང་དུ་འབྲེལ་ནས་སུ། འཕྲིན་ལས་བཅོ་བརྒྱད་དོན་ལྔས་རིམ་པས་བསྟན། སྟོན་པའི་པུར་ཡང་རིམ་པ་

འདི་ཡིས་སྦྱང༌། །དེ་སྐད་ཅེས་འ་ཞ་གསང་བ་མདོ་སྡུད་ཀྱིས་ཡོངས་ལ་གསུངས། དེ་ལ་སེམས་ཅན་ཀུན་ཀྱང་དགའ་དང་སྤྲོ་བ་ཡོངས་སུ་སྐྱེས། །སེམས་
ཅན་ཀུན་གྱིས་མཐུན་པར་གྲོས་ཀྱིས་བཅད། དེའི་དུས་སུ་གཏོ་བུ་འབུམ་སངས་ཀྱིས་གསོལ་པ། སྟོན་པ་གཤེན་རབ་མི་བོ་འདི། །དབྱིངས་ནས་ཡེ་ནས་ལྷུན་
གྱིས་གྲུབ། །ནམ་མཁའ་ལ་རང་བཞིན་འོད་དུ་གསལ། ཀློང་ན་ཁྱབ་པར་ཟེར་དུ་འཕྲོ། །འཕྲིན་ལས་བཅོ་བརྒྱད་དོན་བསྟན་འདིས། །སྲེག་ཅིང་སྦྱང་བ་མི་ཚལ་
ཏེ། །མཐའ་ཡས་སེམས་ཅན་ཉོན་མོངས་ཀུན། །སྐྱེ་འཆི་འདུ་འབྲལ་རིམས་ཀྱིས་འོང༌། །སེམས་ཅན་བཀྲིད་ཅིང་དྲང་བའི་ཕྱིར། །འཕྲིན་ལས་བཅོ་བརྒྱད་གཞུང་བཞིན་
བགྱིད། །དེ་སྐད་ཅེས་གཏོ་བུ་འབུམ་སངས་ཀྱིས་སྨྲས་ནས། སྟོན་པའི་སྲས་རྣམས་ལ་སྐུའི་སྲས་གཏོ་བུ་འབུམ་སངས་དང༌། དཔྱད་བུ་ཁྲི་ཤེས་གཉིས། ཐུགས་ཀྱི་
རྨ་ལོ་ཀྱིན་གྱི་རལ་ཁ་ཅན་དང༌། གསུང་གི་སྲས་གཡུ་ལོ་གཡུའི་ལན་ཕྲན་ཅན་དང༌། ཡོན་ཏན་གྱི་སྲས་ཡིད་ཀྱི་ཁྱེའུ་ཆུང་ཡིད་བཞིན་གྱི་ཟུར་ཕུད་ཅན་

དང༌། འཕྲིན་ལས་ཀྱི་སྲས་རྔ་ཐོགས་མཐའ་ཡས་ཐམས་ཅད་འདུས་ནས་རྔ་སྟོང་རྩ་བརྒྱད་ནི་བརྡུངས། གཤང་སྟོང་རྩ་བརྒྱད་ནི་དཀྲོལ། དུང་སྟོང་རྩ་བརྒྱད་ནི་བུས། 
དར་སྟོང་རྩ་བརྒྱད་ནི་ཕྱར། སྤོས་མེ་སྟོང་རྩ་བརྒྱད་རྩ་བརྒྱད་ནི་བཏུལ། མར་མེ་སྟོང་རྩ་བརྒྱད་ནི་བལྟམ། ལྷ་གསང་སྟོང་རྩ་བརྒྱད་ནི་བཏེག །མེ་ཏོག་སྟོང་
རྩ་བརྒྱད་ནི་ཐོགས། གཙང་ཆབ་སྟོང་རྩ་བརྒྱད་ནི་ཁུར། དེ་ནས་སྐུ་འཁོར་གྱི་འ་ཞ་གསང་བ་མདོ་སྡུད་ཀྱིས་སྣ་དྲངས་ནས། སྟོན་པའི་པུར་སྒྲོམ་ལ་བསྐོར་བ་
ཕོགས་བདུན་བྱས་ཏེ། ལྷ་ཕྱག་ལྷ་ཕྱག་ལན་བདུན་བཙལ་ནས་པུར་ལ་ཞུས་པའི་མདོ། སྐྱེ་འགྲོ་ཡབ་གཅིག་སྟོན་པ་གཤེན་རབ་ལགས། བོན་ཐམས་
ཅད་མི་རྟག་པར་སྟོན་ཡང་མྱ་ངན་ལས་འདས་པ་ལགས་ན། འདུས་བྱས་ཐམས་ཅད་སྒྱུ་མའི་རང་བཞིན་ལགས་པས། སྟོན་པའི་འདུས་བྱས་ཀྱི་སྐུ་ལུས་ཀྱང༌། 
སྒྱུ་མའི་རང་བཞིན་དུ་ཐལ་བ་ལགས་སོ། །བོན་ཐམས་ཅད་སྟོང་པའི་རང་བཞིན་དུ་ཐལ་བ་ལགས་པས། སྟོན་པའི་པུར་ཡང་སྣང་མ་ཞུགས་ལ་བཞེན་ལ། སྟོན་

སྟོང་པའི་རང་བཞིན་དུ་བྱང་བར་སྦྱོང་བ་ལགས་སོ། །ཕུད་ཀྱིས་དུས་གསུམ་གྱི་བདེ་བར་གཤེགས་པ་ལ་ཞུགས་ཀྱི་མཆོད་པ་ཕུལ་བས། སྟོང་པའི་རང་
བཞིན་དུ་ཐིམ་པ་ལགས་སོ། །ལྷག་མས་ཁམས་གསུམ་གྱིས་སེམས་ཅན་ལ་དྲི་དང་རླངས་ཀྱི་སྦྱིན་པ་གཏང་པས། སྟོང་
པའི་རང་བཞིན་དུ་ཐིམ་པ་ལགས་སོ། །དེ་སྐད་ཚིག་ཏུ་བརྗོད་ནས་འ་ཞ་གསང་བ་མདོ་སྡུད་ཀྱིས། སྟོན་པའི་པུར་སྒྲོམ་དང་པོ་ཕྱག་གི་མཐིལ་གྱིས་བླངས། དེ་ནས་
པུས་མོའི་ལྷ་ངར་བླངས། དེ་ནས་ལྟེ་བའི་དབྱིངས་རུམ་དུ་བླངས། དེ་ནས་ཐུགས་ཀྱི་དཔལ་བེའུ་རུ་བླངས། དེ་ནས་མགུར་གྱི་བུམ་པ་རུ་བླངས། དེ་ནས་དཔྲལ་བའི་
དབྱིངས་རུམ་དུ་བླངས། དེ་ནས་སྤྱི་བོའི་གཙུག་རུམ་དུ་བཞགས། དེ་ནས་བཀུར་བཀུར་བསྟི་བསྟི་མཛེས་པའི་ཤིང་རྟ་ལ་བསྐྱོན། རིན་པོ་ཆེའི་འཁོར་ལོ་གཉིས། གླང་
པོ་ཆེའི་རབ་ཏུ་བསྟན་པ། སྟོབས་མཆོག་ཤུགས་དང་ལྡན་པ་གཉིས་གྱིས་དྲངས། གླང་སྣ་རྨ་ལོ་དང་གཡུ་ལོ་གཉིས་ཀྱིས་ཁྲིད། གཤེན་རབ་ཀྱི་སྲས་རྣམ་

ལྔ་དང༌། འཁོར་རྣམ་པ་བརྒྱད་དང༌མཐའ་ཡས་པའི་སེམས་ཅན་གྱིས་རོལ་མོ་སྣ་ཚོགས་ནི་བསྒྱུར། མཆོད་རྫས་སྣ་ཚོགས་ནི་བཏེག །ཕྱོགས་བཞི་ཀུན་ནས་
བསྐོར་ཏེ། འཁོར་ལོ་ཤར་ཕྱོགས་དྲངས་ནས། པུར་སྣང་མ་ཞུགས་ལ་བཞེན་པའི་ས་བཙལ་ན། དུས་དེ་རུ་འཇིག་རྟེན་གྱིས་ཁམས་སུ་ལན་གཅིག་གཡོ་
བ་དང༌། འགུལ་བ་དང༌། འུར་བ་དང༌། ཐུག་པ་དང༌། ཆེམ་པ་དང༌། མེར་བ་དང༌། ལྡེག་པ་དང་། ཡོངས་སུ་བྱུང་ངོ༌། །དེའི་དུས་དེའི་ཚེའི་ན། པུར་སྒྲོམ་གྱི་འཁོར་ལོ་དྲངས་པའི་
མདུན་དུ། ས་བཞི་མེར་མེར་རབ་ཏུ་ལྡེག་ལྡེག་ནས། མིང་པོ་ས་གཞིའི་བདག་པོ་གཙང་གཙང་རྗེ་འཁོར་ལོ་བསྒྱུར་དང༌། སྲིང་མོ་ས་ཡི་བདག་མོ་གསེར་ལོ་
ལོངས་སྤྱོད་བརྟན་མ་གཉིས་སྐུ་སྟོད་ལྟེ་བ་ཡན་ཆོད་ས་ལས་འཕགས་ཏེ། མངོན་དུ་ཝལ་གྱིས་བྱུང་། རྨ་ལོ་དང་གཡུ་ལོས་འཁོར་ལོ་མ་དྲངས་བསྡད། ཀུན་
ཀ་ངོ་མཚར་སྐྱེས་ནས་ས་བདག་ལྕམ་དྲལ་གཉིས་ལ་བལྟས། ས་བདག་ལྕམ་དྲལ་དེ་ཉིད་ནི། །སྐུ་མདོག་གསེར་གྱི་སྙིང་པོ་འདྲ། །དབུ་ལ་རིན་ཆེན་འབར་

བའི་ཟེའུ་པྲོག་གསོལ་པ། ཨུ་དུམ་འབར་བའི་མེ་ཏོག་གི་རྒྱན་གྱིས་བརྒྱན་པ། མིང་པོའི་ཕྱག་ན་གསེར་གྱི་འཁོར་ལོ་རྩིབས་སྟོང་དང་ལྡན་
པ་བསྣམས་པ། སྲིང་མོའི་ཕྱག་ན་གསེར་གྱི་བུམ་པ་བདུད་རྩིའི་བཅུད་ཀྱིས་བལྟམ་པ། སྐུ་སྟོད་འཕགས་པས་ལྷ་ཕྱག་ལན་གསུམ་བཙལ། གཤེན་རབ་
གྲོངས་པའི་པུར་ལ་ས་བདག་ལྕམ་དྲལ་གཉིས་གྱིས་གསོལ་པ། སྐྱེ་འགྲོ་སེམས་ཅན་ཐམས་ཅད་ཀྱིས། །ཡབ་གཅིག་སྟོན་པ་གཤེན་རབ་གྲོངས། །ཐམས་ཅད་དྭ་བོར་
ལུས་པ་སྙིང་རེ་རྗེ། །བོན་ཉིད་མི་རྟག་སྟོང་པ་ཡིན་པའི་ཕྱིར། །པུར་ཡང་ཞུགས་ལ་བཞེན་ལ་འབྱུང་བས་སྟོངས་པར་སྦྱོངས། །བཀྲ་ཤིས་ཕོ་བྲང་ཁྲི་སྨོན་རྒྱལ་
བཞད་དང༌། །བདེར་གཤེགས་བཞུགས་གནས་ཤམ་པོ་ལྷ་རྩེའི་བར། །བདག་ཅག་ས་བདག་ལྕམ་དྲལ་སྐུ་སྟོད་བསྟན་ས་འདི། །བཀྲ་ཤིས་བཞུར་ལེགས་བྱིན་
ཆེའི་ས་གནས་ཡིན། །གཤེན་རབ་གྲོངས་པའི་པུར་ཕོགས་ནས་འདིར་སྲེགས་སྦྱང་གྱིས། །གཡུང་དྲུང་བོན་གྱི་བསྟན་པ་མེ་བཞིན་འབར་ཏེ་འོང༌། །སྐུ་འཁོར་

དམ་པ་ཐམས་ཅད་མཐོ་རིས་སྐྲས་ལ་ཐར། །དེ་སྐད་ཅེས་སྨྲས་ནས། ས་བདག་ལྕམ་དྲལ་གཉིས་ཀྱང་སླར་ནང་དུ་འདས་ཏེ་སོང་ངོ༌། །དེ་ལྟར་སྟོན་པའི་ཐུགས་རྗེ་
བྱིན་རླབས་ཀྱིས། གྲོངས་པའི་པུར་སྦྱང་གནས་རྙེད་དོ། །པུར་ཡང་ཤིང་རྟའི་ཁ་ནས་བྱ་བཞིན་བབས། བར་དེར་འཇོག་པོ་ཀླུ་ཡིས་བརྟགས་ནས་ཁ་མར་བཏགས་
པའི་མདོ། འདི་ནི་བཀྲ་ཤིས་པ་ཡི་ཡང་སྙིང་ཡིན། གནམ་འཁོར་ལོ་རྩིབས་བརྒྱད་དུ་འདུག་པས་ཀྱང༌བཀྲ་ཤིས་ཀྱི་ས་གནས་ཡིན། ས་པད་མ་འདབ་བརྒྱད་དུ་འདུག་
པས་ཀྱང་བཀྲ་ཤིས་ཀྱི་ས་གནས་ཡིན། གངས་དབལ་སོ་མདུང་རྩེ་རུ་འདུག་པས་ཀྱང༌བཀྲ་ཤིས་ཀྱི་ས་གནས་ཡིན། རི་གཡུང་དྲུང་དགུ་བརྩེགས་འདུག་པས་ཀྱང༌བཀྲ་
ཤིས་ཀྱི་ས་གནས་ཡིན། བྲག་སེང་གེ་རྒྱབ་བསྣོལ་དུ་འདུག་པས་ཀྱང༌བཀྲ་ཤིས་ཀྱི་ས་གནས་ཡིན། ཤིང་གཞའ་ཚོན་འོད་འབར་དུ་འདུག་པས་ཀྱང༌བཀྲ་ཤིས་ཀྱི་
ས་གནས་ཡིན། རྩྭ་མེ་ཏོག་གླིང་ཚལ་དུ་འདུག་པས་ཀྱང༌བཀྲ་ཤིས་ཀྱི་ས་གནས་ཡིན། གསོས་བདུད་རྩི་སྨན་གྱིས་ནགས་སུ་འདུག་པས་ཀྱང༌བཀྲ་

ཤིས་ཀྱི་ས་གནས་ཡིན། ས་བདག་ལྕམ་དྲལ་མར་འདས་པའི་ས་འདི་ཉིད་ཡིན། མེ་ལོང་སྦུབ་པ་བཞིན་དུ་དབྱིབས་སུ་མཐོ་དམན་རན་ཞིང་ཡོངས་
སུ་འཇམ་པར་སྙོམས་པས་ཀྱང༌བཀྲ་ཤིས་ཀྱི་ས་གནས་ཡིན། གཤེན་རབ་ལྷའི་པུར་ནི་སྲེག་སྦྱང་འདི་རུ་བཟང༌། དེ་སྐད་ཅེས་ཁ་མར་བཟང་པོར་བཏགས་སོ། །དེ་ནས་
མཚན་དང་ལྡན་པའི་ཁྱེའུ་བཞི་དང༌། སྟོབས་ལྡན་རྟུལ་ཤུགས་ཁྱབ་པ་ལ་སོགས་པའི་འཁོར་དང་མཐའ་ཡས་སེམས་ཅན་གྱིས། གཤེན་རབ་ལུས་ཀྱི་སྡིག་
ཚོགས་བྱས་པ་སྲེག་པ་དང༌། སེམས་ལ་ཉོན་མོངས་པས་བསགས་པ་སྦྱང་ཏ་མི་འཚལ་ཏེ། ཕྱི་རབས་སེམས་ཅན་རྣམས་ལ་དཔེ་དང་ཐབས་བསྟན་ཕྱིར། འཕྲིན་
ལས་བཅོ་བརྒྱད་གཞུང་དུ་སྲང་ནས་ཆོ་ག་རིམ་པས་བྱས། ཆོ་ག་ལེའུ་བཞི་པའི་གཞུང་དང་སྦྱར། དང་ལ་བརྟེན་པའི་གཞི་གནས་སླང་ནས་གཞུང་བཞིན་བྱས། །
འབྱུང་བའི་ལྷ་རིགས་ལྕམ་དྲལ་བཅུ་ཡིས་སུ། །རྟེན་པའི་གཞི་དང་གནས་དང་མཆོད་སྦྱིན་ཡ་སྟེགས་བྱིན། །དེ་ནས་བྱིན་གྱིས་རླབས་པའི་ཆོ་ག་གཞུང་བཞིན་བྱས། །

དེ་ནས་བར་ཆོད་ཕྱིའམ་མཚམས་གཅད་པའི་ཆོ་ག་གཞུང་བཞིན་བྱས། །དེ་ནས་བདེར་གཤེགས་ཕོ་བྲང་བརྩིག་པའི་ཆོ་ག་གཞུང་བཞིན་བྱས། །དེ་ནས་མི་
འགྱུར་བརྟན་པའི་ཐིག་རྣམས་བཏབ་པའི་ཆོ་ག་གཞུང་བཞིན་བྱས། །དེ་ནས་གཡུང་དྲུང་ཀློང་རྒྱས་དཀྱིལ་འཁོར་སུམ་ཆ་བཞག་པའི་གྲུ་བཞི་ལ། །མི་འགྱུར་
བརྟན་པའི་ཀ་ཆེན་བཞི་ཅིག་བཙུགས། །ཀ་ཆེན་བཞིའི་བར་དུ་རིན་ཆེན་གདུང་བཞི་རྒྱུགས། །རིན་ཆེན་གདུང་བཞིའི་སྟེང་དུ་ལྕགས་ཀྱི་ཆམ་བརྒྱ་བསྣོལ། །
ལྕགས་ཀྱི་ཆབ་བརྒྱའི་སྟེང་དུ་གསེར་གྱིས་ཕག་ཟུར་གསུམ་གྱིས། མེའི་འཁོར་ལོའི་ཁྲུ་གང་བསྲེག་པའི་ཁང་པ་བརྩེགས། དེའི་སྟེང་དུ་ཆུ་གང་འདེབས་པ་ཐམས་
ཅད་ཀྱིས། མུ་ལེ་དྲུམ་ཤིང་ཙན་དན་སྡོང་པོ་སྣང་མ་སྒྲོན་ཤིང་ལ་སོགས་ཏེ། དྲི་དང་འབྲས་བུ་མེ་ཏོག་ལྡན་པའི་ཤིང་རྣམས་རྩིག་པར་བརྩིགས། དེ་ནས་དམ་
པའི་འཁོར་རྣམས་ཀྱིས། གསེར་གྱི་སྒྲོམ་ཕྱེ་སྟོན་པའི་པུར་ཕྱུང་ན། གསེར་སྒྲོམ་སྲུབས་མེད་མ་ཕྱེད་སྟོན་པའི་པུར་མ་ཕྱིར། འ་ཞ་གསང་བ་མདོ་སྡུད་ཀྱིས་

ཕྱག་རྒྱས་བཀྲོལ་ཞིང་ཞུས་པའི་མདོ། སྟོན་པ་བོན་ཐམས་ཅད་མི་རྟག་པ་ལགས་ན། གསེར་གྱི་སྒྲོམ་དང་པུར་གཉིས་རྟག་པར་འཛིན་པ་ཇི་
ལྟ་བུ་ལགས། ཐུགས་རྗེའི་བྱིན་གྱིས་རླབས་ཀྱིན་གསེར་སྒྲོམ་སྒོ་དབྱེ་འཚལ། ཁྲོ་ཆེན་བཅུའི་ཞལ་གྱིས་གནོད་བྱེད་ཁོ་ཐག་བཅད། དེ་སྐད་ཅེས་ཞུས་པས། 
ཐུགས་རྗེའི་བྱིན་གྱིས་རླབས་ཀྱིས། གསེར་སྒྲོམ་སྒོ་མེད་བྱེ། ན་བཟའ་རྨད་གོས་རིས་དྲུག་དང༌། །ཧོས་རུ་བསིལ་པ་སྒྲ་སྙན་དང༌། །པད་ཆ་པད་ཁུག་སྔོན་པོ་
དང༌། །པད་ཤུན་པད་གདན་གདིང་བ་རྣམས། །དག་པ་དྲང་སྲོང་སྡེ་རྣམས་ལ། །སྟོན་པ་གྲོངས་པའི་བཙས་སུ་དགོས། །གཤེན་ཟ་ནེ་ཆུང་ལ་སོགས་པའི་དག་པའི་དྲང་སྲོང་
མོ་རིགས་སྡེས། སྙན་པའི་དབྱངས་བླངས་ཚིགས་བཅད་བསྒྱུར། མཚན་དང་ལྡན་པའི་ཁྱེའུ་བཞི་ཡིས་གཙང་ཆུ་ལྔ་ཡིས་ཁྲུས་གསོལ་ན། ཚད་པ་ཙམ་གྱིས་རབ་
ཏུ་དག་སྟེ། དུང་དཀར་ཕྱིས་པ་བཞིན་དུ་གསལ། །ཕྱི་ནས་ལྟས་པས་ནང་གྲོལ་ལྔ། །མེ་ཏོག་སྣ་ལྔ་ལམ་ལམ་འབར། །གདགས་པའི་ཡི་གེ་རྣམ་ལྔ་བཏགས། །

ཞབས་གཡས་པ་ལ་ཡྃ་བཏགས། ཞབས་གཡོན་པ་ལ་རྃ་བཏགས། ཕྱག་གཡས་པ་ལ་ཁྃ་བཏགས། ཕྱག་གཡོན་པ་ལ་སྲུྃ་བཏགས། དཔྲལ་བ་རུ་ཨཱོྃ་
བཏགས། ཕྱག་གཡས་པའི་མཐིལ་དུ་ཟླ་བའི་དཀྱིལ་འཁོར་བྲིས། ཕྱག་གཡོན་པའི་མཐིལ་དུ་ཉི་མའི་འཁོར་ལོ་བྲིས། མཐའ་ལ་ཉ་མ་མུ་ལེ་དྲུམ་ཤིང་ཤུན་པ་
དགུ་ཕྲུགས་དང༌། མེ་ཏོག་པད་མའི་སྦུབས་ཀྱིས་སྟོན་པའི་པུར་བཅུག་དཀྲིས། ཐུགས་རྗེ་ཆེན་པོས་བྱིན་གྱིས་རླབས་ཀྱིན་འོད་དུ་འབར། གསེར་གྱི་སྒྲོམ་ཡང་
ཕྱིར་ཡང་སྲུབ་མེད་དོ། །དེ་ལ་མཚན་དང་ལྡན་པའི་ཁྱེའུ་བཞི་ལ་སོགས་ཏེ། འཁོར་པ་ཐམས་ཅད་ཀྱིས་རོལ་མོ་སྣ་ཚོགས་བསྒྱུར་ཅིང་། པུར་བཏེག་ཕོགས་གསུམ་
བསྐོར། པུར་སྒྲོམ་བསྲེག་ཁང་ཁ་ལ་ཐེག་པར་མ་གྱུར་ཏོ། །འ་ཞ་གསང་བ་མདོ་སྡུད་ཀྱིས་སྟོན་པའི་པུར་ལ་ཞུས་པའི་མདོ། སྟོན་པ་ལགས། བོན་ཐམས་
ཅད་ནི་མི་རྟག་སྟོང་པའི་རང་བཞིན་ལགས་ན། དོན་ཆེད་དེའི་ཕྱིར་ཡང༌གཤེན་རབ་ལྷའི་པུར་སྒྲོམ་རྟག་པ་པོ་འདི་ཡང༌སྣང་མ་ཞུགས་ལ་བཞེན་ལ་སྟོང་པའི་

ངང་ལ་བསྟིམ། ཕུད་ཀྱི་སྒྲོན་མེས་དུས་གསུམ་བདེན་གཤེགས་རྣམས་ལ་མཆོད་པ་འབུལ། ལྷག་མའི་དྲི་ཡིས་ཁམས་གསུམ་སེམས་ཅན་
རྣམས་ལ་སྦྱིན་པར་བཏང༌། སྟོང་པའི་ངང་ལ་ཐིམ་པའི་ཡེ་ཤེས་དང་ལྡན་པ་དེ་ཉིད་ལགས། དེ་སྐད་ཅེས་བརྗོད་ནས་གསེར་གྱི་པུར་སྒྲོམ་བལ་དཀར་འདབ་མས་
ཡང་བར་ཕྱག་གིས་བླངས། སྤྱི་བོའི་གཙུག་ཏུ་བཀུར་བཀུར་བསྟི་བསྟི་ནས། །ཕྱག་རྒྱ་གསང་བས་བསྲེག་ཁང་དཀྱིལ་དུ་འཕངས། །ཚང་དུ་བྱ་བབས་བཞིན་དུ་
ལྷན་གྱིས་སོང༌། །དེ་ནས་ཉི་མ་རྒས་པའི་ཟེར་ལ་བསྲེག་ཁང་དཀྱིལ་དུ་སྟོན་པའི་པུར་ཡང་དེ་ལྟར་བཞུགས། དེ་ནས་དོ་མོད་སྟ་བོན་ལ་གནས་པའི་རིམ་གྲོ་གཞུང་
བཞིན་བྱས། དེ་ནས་ནང་པར་རྒྱན་གྱི་རིམ་པར་ཚང་པར་བཀོད། འ་ཞ་གསང་བ་མདོ་སྡུད་ཀྱིས་དགོངས་པའི་མཐིལ་དུ་ཞུགས། ཀློང་རྒྱས་དཀྱིལ་འཁོར་ཕྱི་རིམ་དུ། །
མཆོད་པའི་ཡ་སྟགས་སྤྲིན་བཞིན་གཏིབས། །མཆོད་པའི་ཡར་སྟགས་ཕྱི་རིམ་དུ། །སྦྱིན་པའི་ཡར་སྟགས་གྲམ་ལྟར་བཀྲམས། །སྟེགས་བུ་འཁོར་བུ་

གཉིས་ལ་སྒྲིགས། །མཚན་དང་ལྡན་པའི་ཁྱེའུ་ཆུང་བཞི། །འབྱུང་བ་བཞི་ཡི་གཤེན་ཆེན་བཞི། །ཁྱབ་པ་ནེ་ཆུང་གཉིས་ཏེ་བཅུས། །ཕྱོགས་མཚམས་ཀུན་
ནས་བསྒྲིགས་ཏེ་བསྐོར། །དེ་ནས་ནམ་ལངས་པའི་དུས་སུ་བདེ་བར་གཤེགས་པ་དབྱིངས་ནས་སྤྱན་དྲངས་ནས། གདན་ལ་བཞུགས་སུ་གསོལ་བའི་ཆོ་ག་གཞུང་
བཞིན་དུ་བྱས། དེ་ནས་དག་པར་ཁྲུས་གསོལ། གསལ་བར་རྡུལ་ཕྱིས། དབང་པོ་སྒོ་གསལ་བའི་ཆོ་ག་གཞུང་བཞིན་དུ་བྱས། དེ་ནས་སྟོན་པའི་པུར་སྒྲོམ་
ལ་ཉི་མའི་ཟེར་ལྷག་གིས་སོང་བ་ལ། ཤར་ཕྱོགས་འབྱུང་བ་མེ་ཡི་ལྷ་སྒྲོན་མ་གསལ་བ་སྤྱན་དྲངས་ནས། འབྱུང་བ་མེའི་བོན་པོ་འོད་ཀྱི་ལྕང་ལོ་ཅན་གྱིས། 
སྒྲོན་ཤིང་གི་མེ་བསྲེགས་ནས་ཤིང་ལ་སྤར་ན། པུར་ལ་འབར་བར་མ་གྱུར་སླར་ལ་ཤི་སྟེ་སོང༌། འ་ཞ་གསང་བ་མདོ་སྡུད་ཀྱིས་དགོངས་པའི་འཕྲོ་བཅད་ནས། པུར་
སྒྲོམ་ལ་ཐལ་སྦྱོར་གྱི་ཕྱག་རྒྱ་བསྟན་ཏེ་གསོལ་པ། སྟོན་པ་ལགས། བོན་ཐམས་ཅད་མི་རྟག་སྟོང་པའི་རང་བཞིན་ལགས་ན། གཟུགས་ཀྱི་ཕུང་པོ་འདི་ལ་

རྟག་པ་ཅན་གྱི་མུར་བཟུང་ནས། འབྱུང་བ་མེ་ཡིས་བསྲེགས་ནས། སྟོང་པའི་རང་བཞིན་དུ་མ་གྱུར་ན། སེམས་ལ་བསགས་པའི་ཉོན་མོངས་པ་
ཡེ་ཤེས་ཀྱི་མེ་ཡིས་སྲེག་ནས། སྟོང་པའི་རང་བཞིན་དུ་རྒྱ་མ་ཆད་བར་ཡོངས་སུ་འགྱུར་བ་ཡང་ལགས་སམ། དེ་ནས་ཅེས་ཞུས་ནས། འཁོར་ཐམས་ཅད་ཀྱིས་ 
རྔ་སྟོང་རྩ་བརྒྱད་ནི་བརྡུངས། གཤང་སྟོང་རྩ་བརྒྱད་ནི་དཀྲོལ། དུང་སྟོང་རྩ་བརྒྱད་ནི་བུས། དར་སྟོང་རྩ་བརྒྱད་ནི་ཕྱར། མར་མེ་སྟོང་རྩ་བརྒྱད་ནི་བལྟམ། སྤོས་མེ་སྟོང་
རྩ་བརྒྱད་ནི་བཏུལ། ལྷ་གསང་སྟོང་རྩ་བརྒྱད་ནི་བཏེག། མེ་ཏོག་སྟོང་རྩ་བརྒྱད་ནི་མཆོད་པ་ཕུལ་ཞིང་བསྐོར་བ་ཕོགས་གསུམ་བྱས་པས། འཇིག་རྟེན་གྱི་
ཁམས་ཀྱང༌གཡོའོ་རབ་ཏུ་གཡོའོ། །འགུལ་ལོ་རབ་ཏུ་འགུལ་ལོ། །འུར་རོ་རབ་ཏུ་འུར་རོ། །ཐུག་གོ་རབ་ཏུ་ཐུག་གོ། །ཆེམ་མོ་རབ་ཏུ་ཆེམ་མོ། །ནམ་མཁའ་ལ་
གསལ་བའི་འོད་མང་པོ་ཤར་རོ། །ས་གཞི་ལ་མཛེས་པའི་མེ་ཏོག་མང་པོ་སྐྱེས་སོ། །ཕྱོགས་བཞིའི་འཇིག་རྟེན་ཀུན་ན་སྒྲ་སྙན་པ་མང་པོ་གྲག་གོ། །དེ་ལ་དེར་

འཚོགས་པའི་སེམས་ཅན་ཐམས་ཅད་རབ་ཏུ་སྤྲོ་བ་སྐྱེས། དེར་འཚོགས་སེམས་ཅན་ཐམས་ཅད་སྒྲིབ་བྱང་བསོད་ནམས་ཚོགས་མང་བས། སྲེག་ཁང་ཡན་ཆད་དཔག་
ཚད་གཅིག་གྲངས་ནམ་མཁའ་ལ། དཔག་ཚད་རེ་རེས་བར་བཅད་ནས། སྐུ་བཞི་མཛེས་པར་གཞལ་ཡས་ཁང་དང་བཅས་པ་ཀོ་རེ་མཐོང༌། འ་ཞ་གསང་བ་མདོ་སྡུད་
ཀྱིས། ཏིང་ངེ་འཛིན་ལ་གནས་ཙམ་ན། འདི་ལྟར་སྣོད་བཅུད་ཀུན་ལྷ་དང་ལྷ་མོར་གཞལ་ཡས་ཁང་དང་བཅས་པར་གྱུར། མཚན་དང་ལྡན་པའི་ཁྱེའུ་བཞི་དང༌། 
འབྱུང་བ་བཞི་ཡི་གཤེན་བཞི་དང༌། དེར་འཚོགས་པའི་སེམས་ཅན་ཕན་ཆེན་གྱིས། བདེར་གཤེགས་སྐུ་བཞིའི་སྐུ་འཁོར་ན། བདེར་གཤེགས་ཉིས་ལྔ་བཅུས་
བསྐོར་ནས་གསལ་བར་བཞུགས། དབྱིངས་ཀྱི་ཡུམ་ལས་ཐུགས་ཀྱི་དཀྱིལ་ནས་ཡི་གེ་ཨ་དཀར་པོ་འཕྲོས། ཡེ་ཤེས་ལྷ་ལས་ཐུགས་ཀྱི་དཀྱིལ་ནས་འོད་དཀར་
མདའ་གང་འཕྲོས། ཐབས་ཀྱི་མཆོག་ལས་ཐུགས་ཀྱི་དཀྱིལ་ནས་གཡུའི་དུད་པ་མདུང་ཙམ་འཕྲོས། ཤེས་རབ་ཕུལ་ལས་ཐུགས་ཀྱི་དཀྱིལ་ནས་མེ་སྒྲོན་

གློག་ཙམ་འགྱུས། པུར་སྒྲོམ་དཀྱིལ་དུ་ཕོག་པས། པུར་གྱི་ཐུགས་ཀ་ནས་ཀྱང་གསལ་བའི་མེ་བྱུང་བས། པུར་དང་སྒྲོམ་དང་སྲེག་ཁང་ཐམས་
ཅད་གསལ་བའི་སྒྲོན་མེར་ལམ་གྱིས་སོང་། གཡས་པ་ཉི་མའི་འཁོར་ལས། །ཡེ་ཤེས་གསལ་བའི་མེ་བྱུང་བས། །ཀུན་གཞིའི་བག་ཆགས་ངན་པ་ཡི། །
འཁོར་བར་ལྟུང་བ་མེ་ཡིས་བསྲེགས། །གཡོན་པ་ཟླ་བའི་འཁོར་ལོ་ལས། །བདུད་རྩི་གསོས་བའི་ཆུ་བྱུང་བས། །ཀུན་གཞི་བག་ཆགས་བཟང་པོ་ཡིས། །ཐར་པར་
འགྲོ་བའི་ཆུ་ཡིས་གསོས། །བཏགས་པ་ཡི་གེ་འབྲུ་ལྔའི་ནུས་མཐུ་ཡིས། །ཕུང་པོ་ལྔ་ནི་སྐུ་ལྔའི་ལྷ་རུ་གྱུར། །ལྷ་ལྔ་ཡེ་ཤེས་ལྔ་ཡི་འོད་དུ་གསལ། །ཡེ་ཤེས་ལྔ་
ཡིས་དུག་ལྔ་གཏན་ནས་གདར་ཐག་གཅོད། །གཤེན་རབ་གྲོངས་པའི་པུར་ལ་ཡོན་ཏན་མཐའ་དག་གསལ། །དབང་པོ་ལྔ་དང་། ནང་གྲོལ་ལྔ་དང་། དབང་རྟེན་ལྔ་དང་
གཟུགས་ཅན་རྣམས། རིན་ཆེན་འབར་བའི་མེ་ཏོག་ལ་པད་མ་སྟོང་དང་རྒྱས་པར་བརྒྱན། བདེར་གཤེགས་རྣམས་ལ་མཆོད་པར་ཕུལ། དྲི་དང་འོད་དང་དུད་པ་རྣམས།

འདོད་པའི་ཡོན་ཏན་རྣམ་ལྔར་གྱུར། །སེམས་ཅན་རྣམས་ལ་སྦྱིན་པར་བཏང༌། །མཆོད་པས་མཉེས་ཤིང་སྦྱིན་པས་ཚིམ། །གཤེན་རབ་བླ་མེད་དབྱིངས་སུ་ཐིམ། །གཤེན་
རབ་ལུས་སེམས་མ་ཕྱེ་སོ་སོ་མ་ཡིན་པར། །བོན་ཉིད་བདལ་པ་ཆེན་པོའི་ཀློང་དུ་མཉམ། །ཚོགས་དྲུག་ཡུལ་དྲུག་རྣམ་ཤེས་དྲུག །ཐ་མི་དད་པ་གཅིག་ཏུ་འདུས། །
ནམ་མཁའི་ངོགས་བཞིན་མཁའ་ལ་གདལ། །དེ་ནས་མཚན་དང་ལྡན་པའི་ཁྱེའུ་ཆུང་བཞི་དང་། འབྱུང་བ་ཆེན་པོའི་གཤེན་བཞི་དང༌། ནེ་ཆུང་ཁྱབ་པ་གཉིས་
ཏེ་བཅུས། དཀྱིལ་འཁོར་ཕྱོགས་བཅུ་ཡོངས་ནས་སུ། བདེར་གཤེགས་སྟོང་གིས་མཚན་བགོས་ནས། ཕྱོགས་བཅུ་ཡོངས་སུ་ཕྱག་བཙལ་མཚན་བསྟོད།
མཆོད་པ་འབུལ་བ་གཞུང་བཞིན་བྱས་ནས། མཆོད་པའི་ཡར་སྟགས་ཞུགས་ལ་མཆོད་པར་ཕུལ། བདེར་གཤེགས་མཚན་རྫོགས་ཉི་རྒས་མུན་པ་མཚམས་སུ་ 
མདའ་བཞི་རལ་གྲི་བཞི་དང༌རྒྱལ་མཚན་གཉིས་ཏེ་བཅུ། དབལ་གྱི་མི་བཟད་ཁྲོ་ཆེན་བཅུ་རུ་མངའ་ཡང་ཕུལ། གདུང་ལ་བར་ཆད་མི་བྱེད་པའི་ཕྱོགས་བཅུ་

ཡོངས་སུ་ཕྱི་མཚམས་བཅད། །རྒྱལ་པོ་ཆེན་པོ་བཞི་ཡི་ལྷས། །གདུང་ལ་བར་ཆད་མི་བྱེད་པར། །གྲིབ་ལ་བརྟེན་པའི་ནང་མཚམས་བཅད། །
དེ་ནས་མུན་སྲོས་སྨག་འཐིབས་དུས། །སྟོན་པའི་སྐུ་འཁོར་ཐམས་ཅད་ཀྱང་། །ཤིན་ཏུ་བསྙེལ་ནས་གདན་ལ་གཟིམས། །ནང་པར་རྨིས་ལྟས་ཀུན་ཀ་བཟང༌། །འདི་
ལྟར་སྣང་བ་ཐམས་ཅད་ལྷ་དང་ལྷ་མོའི་གཞལ་ཡས་ཁང་དུ་གྱུར་པ་ཡོ་ཀས་རྨིས། ཤིན་ཏུ་ཉམས་དགའ་རབ་ཏུ་ཡིད་སྤྲོ་ནས། ཉི་མའི་རྩེ་ལ་ལངས་
ནས་ཁྲུས་དང་གཙང་སྒྲ་བགྱིས། དེ་ནས་སྟོན་པའི་བསྲེག་ཁང་པུར་སྒྲོམ་བསྐོར་ནས་བལྟས་པ་ལ། པུར་དང་པུར་སྒྲོམ་བསྲེག་ཅིང་ཡོ་ག་ཞུགས་ཀྱིས་བསྒྲལ། བསྲེག་
ཤིང་ཐལ་པ་བྱ་རྒོལ་ཉལ་བ་ཙམ་ཞིག་དཀར་དང་ལྷང་ལྷང༌སྣང༌། འཁོར་ཐམས་ཅད་ལ་འ་ཞ་གསང་བ་མདོ་སྡུད་ཀྱིས་སྨྲས་པའི་མདོ། གཤེན་རབ་འཁོར་ལ་རྒྱ་ཆེ་
གྲངས་མང་ཡང༌། གསང་བའི་མན་ངག་ཚིག་གསུམ་བདག་གིས་ཐུབ་པ་ལགས། སྟོན་པའི་གདུང་རུས་བཏུ་བ་གཞན་གྱིས་མི་དབང་ངོ༌། །ཕྱག་རྒྱ་ཕྱི་ཀ་ལོག་

གིས་ཀུན་ཀ་འཆིང་བར་བྱ། དེ་སྐད་ཅེས་འ་ཞ་གསང་བ་མདོ་སྡུད་ཀྱིས་སྨྲས་ནས། ཕྱག་རྒྱ་ཕྱི་ཀ་ལོག་གིས་བཅིང་པས། གཤེན་རབ་གདུང་ལ་ཀུན་ཀས་རེག་མ་
ནུས་། འ་ཞ་གསང་བ་མདོ་སྡུད་ཀྱིས་རིན་པོ་ཆེའི་གའུ་ཟུར་གསུམ་ཡ་དྲུག་གདུང་གི་སྣོད་དུ་བཤམས། དར་དཀར་ལྕིབས་ཀྱིས་གདུང་ཐལ་ཕྱག་ཅིང་གའུ་ནང་དུ་
གསལ། གདུང་སོལ་ནག་པོ་ཕྱེ་ཞིང་ལོག་བྱེད་བགེགས་ལ་བསྒྱུར། གདུང་ཐལ་དཀར་པོས་གའུ་བཀང་ནས་གཏོ་བུ་འབུམ་སངས་ལག་ཏུ་གཏད། གདུང་ཐལ་
ཕྱགས་པའི་འོག་ནས། གསེར་གྱི་པུར་སྒྲོམ་ཞུ་ནས་འདུག །གསེར་གྱི་སྒྲོབ་བུ་བྱ་རྒྱལ་ཁྱུང་གི་སྒོ་ང་ཙམ་བཞི་འདུག་པ་བླངས། །རིན་ཆེན་ག་འུར་བཅུག་
ནས་ཡིད་ཁྱེའུ་ཆུང་ལག་ཏུ་གཏད། །གསེར་གྱི་སྒྲོམ་བུ་བླངས་པའི་འོག་ཤེད་ན། །གཤེན་རབ་ལྷའི་གདུང་རུས་རྣམས། །གཞའ་ཚོན་འོད་ལྟར་ལམ་ལམ་འབར་
ཞིང་སྣང༌། །བསྲེག་ཁང་མེ་རིའི་འཁོར་ལོའི་སྟེང་ནས་ཕྱག་གིས་བླངས་པས་སུ། རིན་པོ་ཆེ་འབར་བའི་གདུང་ཤ་རི་རམ་ཁ་དོག་རྣམ་པ་དྲུག་དང་ལྡན་པ་སྟོང་རྩ་བརྒྱད་

སིལ་གྱིས་བྱུང༌། རིན་པོ་ཆེའི་ག་འུར་གསལ་ནས་གསང་ཐུབ་ཉིད་ཀྱི་སྤྱི་བོའི་གཙུག་ཏུ་བཞག །འ་ཞ་གསང་ཐུབ་ཉིད་ཀྱང་རིན་ཆེན་འོད་དུ་འབར། །
འདུས་པའི་འཁོར་རྣམས་ཐམས་ཅད་རིན་ཆེན་འོད་དུ་འཕྲོ། །འོལ་མོ་ལུང་རིང་ཙམ་དུ་ཡང་རིན་ཆེན་འོད་དུ་གསལ། །མི་མཇེད་འཇིག་རྟེན་ཙམ་ཡང་རིན་ཆེན་འོད་དུ་བཀྲ ། 
གསང་བ་མདོ་སྡུད་ལ་སོགས་འཁོར་རྣམས་ཐམས་ཅད་ཀྱིས་བསྒྲོས་ན། སྟོན་པ་གཤེན་རབ་ཐུགས་ཉིད་ཚད་མེད་ལྷུན་ལ་རྫོགས། །སྟོན་པ་གཤེན་རབ་སེམས་
ཉིད་འཆི་མེད་སྐྱེས་ན་བརྩན། །འཕྲིན་ལས་བཅོ་བརྒྱད་རིམ་པའི་གཞུང་བསྲང་ལ། །སྒྲིབ་པ་སྦྱང་ཞིང་ཚོགས་བསྐྱེད་མི་འཚལ་ཏེ། །ཕྱི་རབས་སེམས་ཅན་ཐམས་
ཅད་དྲང་བའི་དཔེ་བསྟན་གསུངས། །གདུང་རུས་ཤ་རི་རམ་རྣམས་ནི་སྤོས་ཀྱི་བ་གླང་བཤུལ་ལ་བཀལ། གདུང་སྒྲོམ་གསེར་གྱི་སྦྲམ་བཞི་ནི། །བསེ་ཡི་སྨྱུག་གླང་བཤུལ་
ལ་བཀོལ། །གདུང་ཐལ་བྱ་བལ་དཀར་པོ་ནི། །དུང་གི་སྦ་གླང་བཤུལ་ལ་བཀལ། །འཇིག་རྟེན་ཁམས་ན་སྟོབས་ཆེ་བས། །རབ་བརྟན་གླང་མཆོག་རྩལ་

ལྡན་ལ། །གཤེན་རབ་ལྷའི་གདུང་བུ་བཀལ། །དེ་ནས་གཡུང་དྲུང་ཀློང་རྒྱས་དཀྱིལ་འཁོར་ལྷ་རྣམས་ལ། གཤེན་རབ་ལྷ་ཡི་གདུང་རུས་དང༌། །འདུས་པའི་འཁོར་རྣམས་ཐམས་
ཅད་ཀྱིས། །ལྷ་ཕྱག་བཙལ་ནས་སྡིག་པ་བཤགས་པའི་འཕྲིན་ལས་ཀྱི་དོན་གཞུང་བཞིན་དུ་མཛད་པས། གཤེན་རབ་སྤྲུལ་པའི་སྐུ་ལ་སྡིག་སྒྲིབ་མི་མངའ་ཡང༌། 
འདུས་པའི་འཁོར་རྣམས་ཉོན་མོངས་སྒྲིབ་པ་བྱང༌། དེ་ནས་ཡང་གཡུང་དྲུང་ཀློང་རྒྱས་དཀྱིལ་འཁོར་ལྷ་རྣམས་ལ། གཤེན་རབ་ལྷ་ཡི་གདུང་རུས་དང༌། །འདུས་པའི་འཁོར་
རྣམས་ཐམས་ཅད་ཀྱིས། །མར་མེ་ཐོགས་ནས་སྒོ་དབྱེ་བའི་འཕྲིན་ལས་ཀྱི་དོན་གཞུང་བཞིན་དུ་མཛད་པས། གཤེན་རབ་སྤྲུལ་པའི་སྐུ་ལ་མ་རིག་སྒོ་དབྱེ་མི་འཚལ་ཏེ། 
འཁོར་དུ་གྱུར་པ་ཐམས་ཅད་མ་རིག་རྨོངས་པ་བསལ། དེ་ནས་ཡང་གཡུང་དྲུང་ཀློང་རྒྱས་དཀྱིལ་འཁོར་ལྷ་རྣམས་ལ། གཤེན་རབ་ལྷའི་གདུང་རུས་དང༌། འདུས་པའི་འཁོར་
རྣམས་ཐམས་ཅད་ཀྱིས། མེ་ཏོག་ཕུལ་ནས་སྨོན་ལམ་བཏབ་པའི་འཕྲིན་ལས་ཀྱི་དོན་གཞུང་བཞིན་དུ་མཛད་པས། གཤེན་རབ་སྤྲུལ་པའི་སྐུ་ལ་རེ་དྭོགས་མི་

མངའ་ཡང༌། །འདུས་པའི་འཁོར་རྣམས་སྨོན་ལམ་བཏབ་ཅིང་འགྲུས། །དེ་ནས་ཡང་གཡུང་དྲུང་ཀློང་རྒྱས་དཀྱིལ་འཁོར་ལྷ་རྣམས་ལ། གཤེན་རབ་ལྷའི་གདུང་
རུས་ལ། །འདུས་པའི་འཁོར་རྣམས་ཐམས་ཅད་ཀྱིས། །བུམ་ཁྲུས་བྱས་ནས་དབང་བསྐུར་བས། འཕྲིན་ལས་ཀྱི་དོན་གཞུང་བཞིན་དུ་མཛད་པས། གཤེན་རབ་སྤྲུལ་པའི་
སྐུ་ལ་དབང་བསྐུར་མི་འཚལ་ཏེ། །འདུས་པའི་འཁོར་རྣམས་རྫོགས་པའི་དབང་དང་ལྡན། །དེ་ནས་ཡང་གཡུང་དྲུང་ཀློང་རྒྱས་དཀྱིལ་འཁོར་རྣམས་ལ། གཤེན་རབ་ལྷའི་གདུང་
རུས་དང༌། འདུས་པའི་འཁོར་རྣམས་ཐམས་ཅད་ཀྱིས་དབང་རྫས་གཏད་ནས་དངོས་གྲུབ་བྱིན་པའི་འཕྲིན་ལས་ཀྱི་དོན་གཞུང་དུ་མཛད་པས། གཤེན་རབ་སྤྲུལ་པའི་སྐུ་ལ་
ཡེ་ནས་དངོས་སུ་གྲུབ། །འདུས་པའི་འཁོར་རྣམས་རྐྱེན་དེས་དམ་པའི་དངོས་གྲུབ་ཐོབ། །དེ་ནས་ཡང་གཡུང་དྲུང་ཀློང་རྒྱས་དཀྱིལ་འཁོར་ལྷ་རྣམས་ལ། གཤེན་རབ་ལྷའི་
གདུང་རུས་དང༌། །འདུས་པའི་འཁོར་རྣམས་ཐམས་ཅད་ཀྱིས། །དབྱིངས་སུ་མགྲོན་བསྐྱོད་པའི་འཕྲིན་ལས་ཀྱི་དོན་གཞུང་བཞིན་དུ་མཛད་པས། གཤེན་རབ་སྤྲུལ་པའི་སྐུ་

ལ་བཞུགས་སྐྱོད་མི་མངའ་ཡང༌། །འདུས་པའི་འཁོར་རྣམས་ཉོན་མོངས་འདམ་ལས་ཐར། །དེ་ནས་ཡང་གཡུང་དྲུང་ཀློང་རྒྱས་དཀྱིལ་འཁོར་ལྷ་རྣམས་ལ། གཤེན་རབ་ལྷའི་གདུང་རུས་དང༌། །འདུས་པའི་འཁོར་རྣམས་ཐམས་ཅད་ཀྱིས། །མཁའ་ལ་གདན་བསྐྱོད་པའི་འཕྲིན་ལས་ཀྱི་དོན་གཞུང་བཞིན་དུ་མཛད་པས། གཤེན་རབ་སྤྲུལ་པའི་སྐུ་ལ་མཚན་མ་མི་མངའ་ཡང༌། །འདུས་པའི་འཁོར་རྣམས་མཚན་མ་དངོས་དང་བྲལ། །ལྔ་ཚོམས་དྲུག་རྫོགས་མྱ་ངན་ཡོངས་དང་བྲལ། །རྫུ་འཕྲུལ་རྐང་པ་ཐོབ་ཅིང་འོད་
ཟེར་ཕྱོགས་བཅུར་འཕྲོ། །དེ་ནས་ཡང་གཡུང་དྲུང་ཀློང་རྒྱས་དཀྱིལ་འཁོར་བཞི་དང་ཐིག་རྣམས་ལ། གཤེན་རབ་ལྷའི་གདུང་ཐལ་དང༌། །གདུང་སྒྲོམ་གསེར་གྱི་སྦྲོམ་
བཞི་དང༌། གདུང་རུས་ཆ་ལྔའི་ཆ་བཞི་ལ་གཙོ་བོ་བཞི་ལྷ་དང་སྦྱར། རང་འབྱུང་མཆོད་རྟེན་ཆེན་པོ་བཞི་བཞེངས། ཀ་བ་བཞི་ཡིས་སྲོག་ཤིང་བྱས། །གསེར་
སྒྲོམ་བཞི་ཡིས་སྙིང་པོ་བྱས། །གཤེན་རབ་གྱི་གདུང་ཤ་རི་རམ་ཉིས་བརྒྱ་ཉིས་བརྒྱ་རེས་སྐུའི་གདུང་དང་རང་གི་རྟེན་བྱས། སྲེག་ཁང་གིས་ཤིང་གདུང་དང་། ཕྱམ་གྱི་ཁང་
བད་དང་། གྲུ་ཆད་ཕུལ། དེ་ནས་གཞི་ཡོངས་སུ་བསྟན་པའི་འཕྲིན་ལས་ཀྱི་དོན་གཞུང་བཞིན་མཛད་པས། གཤེན་རབ་མྱ་ངན་ལས་འདས་པའི་པུར་སྲེག་སྦྱང་བྱས་
པའི་བཀྲ་ཤིས་ཀྱིས་གནས་དེ་ཡང༌། འདོད་པའི་ཡོན་ཏན་ཚང༌། རིན་ཆེན་སྣ་ལྔའི་འོད་དུ་འབར། །སྔ་ཕྱིའི་སྟོན་པ་ཐམས་ཅད་ཀྱང༌། །མངོན་པར་རྟོགས་པར་སངས་

རྒྱས་སོ། །དུས་ཀྱི་ཐ་མ་་ལ་ཐུགས་ནས་སུ། །མེ་བདུན་ཆུ་གཅིག་བྱུང་ཙམ་ན། །གདན་དང་རང་རང་བྱུང་མཆོད་རྟེན་བཞི། །ནམ་མཁར་འཕགས་
ནས་མི་འཇིག་བརྟན། །དེ་ལྟར་གཤེན་རབ་སྤྲུལ་པའི་སྐུ་ལ་རྟག་ཏུ་འགྱུར་བ་མི་མངའ་ཡང༌། །འདུས་པའི་འཁོར་རྣམས་དམ་པའི་དོན་སྙོམས་བརྟན། །དེ་ནས་འདུས་
པའི་འཁོར་རྣམས་ཀྱིས་སྟོན་པའི་གདུང་བརྟགས་ལ། ཉིས་བརྒྱ་རྩ་བརྒྱད་ལ་བགོས་ནས། བརྒྱ་མཐོ་རིས་གསུམ་གྱི་ཚུལ་དུ། ལྷ་དབང་པོ་བརྒྱ་བྱིན་གྱིས་དབུ་ཡི་
མཆོད་གནས་སུ་བསྣོམས་ནས། སུམ་ཅུ་རྩ་གསུམ་ཤེལ་གྱི་གུར་ཁང་དཀར་པོ་ལ་རང་འབྱུང་འོད་དུ་གསལ་བའི་མཆོད་རྟེན་ཆེན་པོ་བརྒྱ་བཞེངས་ནས། ལྷ་རྣམས་
བོན་གྱི་འཁོར་ལོ་བསྐོར། །དེ་ལ་མཆོད་པ་རྒྱུན་དུ་འབུལ། །སྐུ་གདུང་རིང་བསྲེལ་དེའི་ཡོན་ཏན་གྱིས། །མཐོ་རིས་འདྲེན་པའི་ལམ་དང་སྐྲས་སུ་གྱུར། བརྒྱ་ངན་
སོང་གསུམ་གྱི་ཡུལ་དུ་ཀླུ་འཇོག་པ་ཡིས་དབུའི་མཆོད་གནས་སུ་བསྣོམས་ནས། འོག་གསེར་གྱི་ས་གཞི་རིན་པོ་ཆེ་འབར་བའི་ཁ་བད་ལ། རང་འབྱུང་འོད་དུ་གསལ་

བའི་མཆོད་རྟེན་ཆེན་པོ་བརྒྱ་བཞེངས་ནས། ཀླུ་རྣམས་བོན་གྱི་འཁོར་ལོ་བསྐོར་རོ། །དེ་ལ་མཆོད་པ་རྒྱུན་དུ་འབུལ། །སྐུ་གདུང་རིང་སེལ་དེའི་ཡོན་ཏན་གྱིས། ངན་
སོང་འགོགས་པའི་སྒོ་དང་རྟེན་དུ་གྱུར། བརྒྱ་འོལ་མོ་ལུང་རིང་ཉིད་དུ་འཁོར་སྡེ་བརྒྱད་ཀྱིས་བགོས་ནས། དབུའི་མཆོད་གནས་སུ་བཟུང་ནས། ས་ས་སོ་སོ་གནས་རེ་
ན་རང་འབྱུང་འོད་དུ་གསལ་བའི་མཆོད་རྟེན་ཆེན་པོ་བརྒྱ་བཞེངས་ནས། མི་རྣམས་བོན་གྱི་འཁོར་ལོ་བསྐོར་རོ། །དེ་ལ་མཆོད་པ་རྒྱུན་དུ་འབུལ། །སྐུ་གདུང་རིང་སེལ་དེའི་
ཡོན་ཏན་གྱིས། འཕྲལ་གྱི་བསོད་ནམས་ལྡན་ཞིང་ཡུན་གྱི་སྒྲིབ་པ་བྱང༌། དེའི་དུས་དེའི་ཚེ་ན། གཤེན་རབ་འཁོར་དུ་གྱུར་པ་དེ་རྣམས་ནི། །འཁོར་བ་ཐོག་མ་
དཔག་ཏུ་མེད་པ་ནས། །ད་ལྟ་སྟོན་པའི་འཁོར་དུ་གྱུར་པ་ཡན་ཡོན་དུ། །སྡིག་པ་སྤངས་ཤིང་དགེ་བའི་རྒྱུ་ལ་ཞུགས་པ་ཡིན། །སྤྱིར་ཡང་ཡོན་ཏན་དེ་ལྟར་ལྡན་
པ་དང༌། ད་ལྟའི་སྐྱེ་བ་འདི་ལ་སྟོན་པའི་འཁོར་དུ་སྐྱེས་པ་དང༌། །ངེས་པའི་བཀའ་རྒྱུད་མི་འཆད་པར་ཐོས་པ་དང༌། །དམ་པའི་དོན་ལ་ལྟ་སྤྱོད་འབྲེལ་པ་ཡིས། །

ཀུན་ཀྱང་ཤེས་རྒྱུད་བྱང་ཞིང་ཤེས་རབ་ཚད་དུ་སླེབ། །ངན་སོང་འཁོར་བ་རྒྱུད་པའི་ས་བོན། ཀུན་གཞི་བག་ལ་སྤངས་པས་སྤོངས། དེའི་ནང་ནས་འདུས་པའི་
འཁོར་རྣམས་ལ། སྤྱིར་ཡང་སྨོན་ལམ་དབང་རྫོགས། སྒོས་སུ་འཕྲིན་ལས་བཅོ་བརྒྱད་དོན་གྱི་བསྟེངས༌། ཉོན་མོངས་སྒྲིབ་པ་ཤེའུ་མུན་པ་འདྲ་བ་གཏིང་ནས་སངས། 
ཡེ་ཤེས་རྩལ་རྫོགས་མངོན་ཤེས་ཆ་རྣམས་བྱང༌། སྟོན་པའི་འཁོར་འ་ཞ་གསང་བ་མདོ་སྡུད་ནི། ཡེ་ཤེས་ལྔའི་འབྲས་བུ་བསྒྲུབས་པས་གྲུབ་པས། དགྲ་བཅོམ་པའི་འབྲས་
བུ་མངོན་དུ་འ་ཞ་གསང་བ་མདོ་སྡུད་ཀྱིས་ཐོབ་བོ། །མཚན་དང་ལྡན་པའི་ཁྱེའུ་ཆུང་རྣམ་པ་བཞི་ནི། སྟོན་པས་འགྲོ་བའི་དོན་ལ་དགོངས་ནས། ཐབས་དང་ཤེས་རབ་
ཟུང་དུ་འབྲེལ་བའི་སྲས་ལགས་པས་ཕྱི་རབས་ཀྱི་སྟོན་པ་མ་བྱོན་པའི་བར་དུ། སྤྲུལ་པའི་སྐུ་དང་མཚུངས་པར་མི་མཇེད་ཀྱི་འཇིག་རྟེན་རངས་པ་ན། འགྲོ་བའི་དོན་རྒྱ་
ལགས་ཕྱེད་པའོ། །སྟོན་པའི་བཙུན་མོ་ཧོས་ཟ་རྒྱལ་མེད་ནི། དུས་གསུམ་གྱི་ཡུམ་དང་མཚུངས་ཏེ། ཉོན་མོངས་པ་སྤངས་ཏེ་ཡེ་ཤེས་སྐྱེ་ཞིང་རྒྱས་པའོ། །དཔོ་ཟ་

ཐང་མོ་དང་། རྐོང་ཟ་ཁྲི་ལྕམ་གཉིས་ནི་དུག་ལྔའི་ས་བོན་ཟད་ནས་དགྲ་བཅོམ་པའི་རྒྱུ་ལ་གནས་པའོ། །གཤེན་ཟ་ནེ་ཆུང་སྨན་དང༌སྟག་བུ་ཐུང་དང་གཟིག་བུ་ཐུང་ནི། ཕྱིར་
མི་ལྡོག་པའི་འབྲས་བུ་མངོན་དུ་ཐོབ་ནས། བོན་གྱི་བསྟན་པ་སྲུང་ཞིང་རྫུ་འཕྲུལ་གྱི་ཤུགས་ཀྱིས་འགྲོ་བའོ། །དཔོ་བུ་ལག་ངན་དང༌བཙུན་པ་ཁྱབ་པ་གཉིས་ནི། ཕྱིར་མི་
ལྡོག་པའི་རྒྱུ་ལ་ཞུགས་ནས། ཡིད་ཆེས་པའི་དད་པ་ལྡན་པའོ། །འདུས་པའི་འཁོར་རྣམས་ཐམས་ཅད་ཀྱིས། རྒྱུན་དུ་ཞུགས་པའི་རྒྱུ་ལ་ཀུན་ཀ་གནས་པའོ། །
ཀུན་རིག་བློ་གསལ་དཔྱད་བུ་ཁྲི་ཤེས་ནི། །རྒྱུན་དུ་ཞུགས་པའི་འབྲས་བུ་མངོན་དུ་ཐོབ་པའོ། །གླིང་ན་གནས་པའི་སེམས་ཅན་བཀའ་ཐོས་ཐམས་ཅད་ཀུན། །མི་རྟག་པ་
རུ་ཡིད་ཆེས་དད་པ་གཏིང་ནས་བྱུང༌། །རྣམ་པ་ཐམས་ཅད་མཁྱེན་པའི་སྟོན་པ་གཤེན་རབ་ཀྱང༌མི་རྟག་འཕོ་འགྱུར་སྐྱེ་འཆི་ལས་ཀྱིས་བརྩན་པས་སུ། འཁོར་བ་ཐམས་
ཅད་མི་རྟག་སྒྱུ་མར་རིག །གཤེན་རབ་མི་རྟག་པར་གྲོངས་ཏེ། པུར་ཡང་སྣང་མ་ཞུགས་ལ་སྦྱངས་ནས་སུ། །སྟོང་པའི་རང་བཞིན་མཐའ་ལས་འདས་པ་ཡིས། །རྟག་

ཏུ་རེ་བའི་སེམས་ཅན་ཐམས་ཅད་ཀྱང༌། །མི་རྟག་པ་རུ་གཏིང་ནས་ཡིད་ཆེས་ཏེ། །སྡིག་པའི་ཕྱོགས་སྤངས་དགེ་བཅུ་དང་དུ་བླངས། །གཤེན་རབ་སྐུ་འགྱུར་
མྱ་ངན་འདས་ཀྱང༌། གསུང་བཞུགས་མྱ་ངན་མ་འདས་པས། གསུང་རབ་འབུམ་སྡེ་ཁྲི་སྡེ་པོ་ཏི་གླེགས་བམ་ལ། སྒོ་བཞི་མཛོད་དང་ལྔའི་བོན་བྲིས་པས། དཀར་ནག་
བཀྲ་གསལ་ནང་ན་ཞལ་ཕྱེ་ཞིང་། །ཡི་གེའི་འབྲུ་བརྟག་གཞུང་དང་མཐུན་པ་རུ། །སེམས་ཉིད་མ་ཡེངས་དགེ་བཅུ་ཚད་མར་སྤྱོད། །ཡོན་ཏན་དེ་ཡིས་ཤི་བ་
ཐམས་ཅད་ཀྱང༌། །བླ་ན་མེད་པའི་འབྲས་བུ་རིམ་པས་ཐོབ་ཅིང་སོང༌། དུས་དེར་ཐམས་ཅད་བདེ་ཞིང་ཀུན་ཀ་ཡོངས་སུ་སྐྱིད། བདུད་དང་སྲིན་པོ་ལ་སོགས་ལོག་བྱེད་
བགེགས་ཚོགས་ཀྱང༌། ཤིན་ཏུ་གྲངས་ཉུང་རབ་ཏུ་ཆ་ཕྲའོ། །དེའི་ཚེ་དེའི་དུས་ན། སྟོན་པའི་བཀའ་ཐོས་ཅིང་ཞལ་མཐོང་བའི་སེམས་ཅན་ཤེས་རབ་ཀྱི་རྩལ་
དང་ལྡན་པ། སྡིག་པའི་ཆ་སྤངས་ནས་དགེ་བའི་ལས་སྤྱོད་པ་རྣམས་ནི། སེམས་ཅན་གྱི་བུ་ཡིན་པས། ཤ་ཁྲག་གི་ལུས་ལ་བརྟེན་པའི་སྐྱོན་གྱིས་སྐྱེ་འཆི་

དང་འདུ་འབྲལ་གྱི་དབང་བཙན་གྱིས་ཇེ་ཉུང་ཇེ་ཉུང་འཕོ་འགྱུར་ལས་ཀྱི་སོང༌། སེམས་ཅན་གྱི་གྲངས་དང་དགེ་སྡིག་གིས་ལས་བསམ་གྱིས་མི་ཁྱབ་པ། བར་དེར་གཞན་དག་
ནས་ཚེ་འཕོས་ཤིང་གནས་དེར་སྐྱེས་པ་ལ། དགེ་བ་གཞུང་བཞིན་དུ་སྤྱོད་པའི་སེམས་ཅན་དང༌། དགེ་སྡིག་འཆོལ་བར་སྤྱོད་པའི་སེམས་ཅན་དང༌། སྡིག་པ་ཆིག་
ཚུགས་སུ་སྤྱོད་པའི་སེམས་ཅན་ནི། འཕེལ་ནས་ཤིན་ཏུ་གྲངས་མང་བར་སོང་། བསོད་ནམས་ཀྱི་ཆ་བྲི་ནས་དུས་ཀྱི་ཐ་མལ་ཡང་ཇེ་ཉེ་ཇེ་ཉེ་སོང་། །དེའི་སྐྱོན་
དང་གྲིབ་མ་ཡིས་བདུད་དང་སྲིན་པོ་ལ་སོགས་ཏེ། བསྟན་པ་སྣུབ་ཅིང་བར་ཆད་བྱེད་པ་ཡང༌། ཤིན་ཏུ་གྲངས་མང་ཞིང་རབ་ཏུ་དཔུང་ཆེ་བར་གྱུར། སྟོན་པས་ཞལ་ནས་
གསུངས་པའི་སྒོ་བཞི་མཛོད་དང་ལྔའི་བོན། གླེགས་བམ་ནང་དུ་ཡི་གེ་བྲིས་པ་ཡང༌སྐྱེས་ཤིང་འཕེལ་བའི་སེམས་ཅན་ཡང་ཤེས་པ་ཇེ་ཆུང་ཇེ་ཆུ་སོང་། དོན་གྱི་དབྱིངས་
ཕྱུང་ཞིང་ཤེས་པའི་རྒྱུད་ཁྲོལ་བ་ཡང་ཤིན་ཏུ་ཉུང་བར་གྱུར། སྟོན་པའི་རྗེས་ན་གནས་པའི་འཁོར་སྡེ་བརྒྱད་ལ། ཚེའི་དངོས་གྲུབ་ཐོབ་པ་འགའ་ལུས་པ་ཡང༌། རབ་

ཏུ་སྐྱིང་བསྒྱུར་ཞིང་ཤིན་ཏུ་ཡི་མུག་པར་གྱུར་ནས། སྟོན་པ་མྱ་ངན་ལས་འདས་ནས། པུར་སྣང་མ་ཞུགས་ལ་བཞེན་པ་ཡིས། རང་འབྱུང་གི་མཆོད་རྟེན་
ཆེན་པོ་བཞི་སྐུ་གདུང་དང་རིང་བསྲེལ་རྟེན་དུ་བཞེངས་པའི་སར་ཚོགས་ནས། རྔ་ནི་བརྡུངས༌། གཤང་ནི་བཀྲོལ། དུང་ནི་བུས། དར་ནི་ཕྱར། མར་མེ་ནི་བལྟམ། སྤོས་མེ་
ནི་བཏུལ།  ལྷ་སངས་ནི་བཏེག །མེ་ཏོག་ནི་བཏུས། གཙང་ཆབ་ནི་བཏབ། བསྐོར་བ་ཕོགས་གསུམ་བྱས་ནས། ལྷ་ཕྱག་ལན་བདུན་བཙལ་ཏེ། སྙན་པའི་དབྱངས་
བླངས། གདུང་བའི་མཆི་མ་བྱུང་ནས་ནམ་མཁའ་ལ་ཁ་ལྟས་ནས། སྨྲེ་སྔགས་ཚིག་སྨྲ་པའི་མདོ། འཇིག་རྟེན་འཁོར་བའི་གླིང་ནས་སྟོན་པ་མྱ་ངན་འདས། བསྟན་
པ་བསྲུང་བའི་སློབ་འབངས་སླད་ནས་བསམ་འདས་ལུས། གཤེན་རབ་ཡབ་ཀྱང་མི་རྟག་མྱ་ངན་འདས། སེམས་ཅན་ཐམས་ཅད་མི་རྟག་པ་རུ་དོན་ཆེད་དེ་ཡིས་རྟོགས། 
སྡིག་པའི་ལས་སྤངས་དགེ་བ་དང་དུ་བླངས། །ཡོན་ཏན་དེ་ཡིས་ཚེ་འཕོས་ཐམས་ཅད་ཐར་པ་ཐོབ། །བདག་ཅག་ཚེ་རིང་འགའ་ལུས་ཚོགས་པ་འདི་རྣམས་ལགས། །

སེམས་ཅན་གྲངས་དང་དགེ་སྡིག་ལས་མང་བས། །གཞན་དག་འཇིག་རྟེན་ཁམས་ནས་ཚེ་འཕོས་གནས་འདིར་སྐྱེས་པ་མང་། །སྟོན་པའི་ཞལ་བཞུགས་དུས་སུ་སྨོན་ལམ་
དབང་གིས་མ་སྐྱེས་པས། །སྐྱེས་པ་ཐམས་ཅད་དགེ་བ་སྤྱོད་པ་ཉུང་ཞིང་སྡིག་པ་སྤྱོད་པ་མང༌། དེའི་སྐྱོན་གྱིས་བདུད་དང་སྲིན་པོ་བསྟན་པ་བཤིག་པ་མང་། བར་ཆོད་བྱེད་
པ་ཤིན་ཏུ་གྲངས་མང་བྱུང༌། སྟོན་པའི་བཀའ་རྒྱུད་གསུང་རབ་འབུམ་སྡེ་ཁྲི་སྡེ་ཡང༌ཤེས་ཤིང་བཤིགས་ནས་གཞན་ལ་སྟོན་པ་རབ་ཏུ་ཉུང༌། གཡུང་དྲུང་བོན་གྱི་བསྟན་
པ་ཆ་འཕྲ་ནུབ་ལ་ཁད། །བདག་ཅག་རྣམས་ཀྱང་རྒས་ནས་ཚེ་ཡི་འདུ་བྱེད་ད་ནི་མྱུར་དུ་གཏིང་ལ་ཐུག །རྣམ་པ་ཐམས་ཅད་མཁྱེན་པའི་སྟོན་པ་གཤེན་རབ་ལགས། 
འཇིག་རྟེན་གྱི་ཁམས་འདི་ནས་འཁོར་བ་མྱ་ངན་ལས་འདས་ནས། ལུས་མ་རྟག་པའི་ཚུལ་བསྟན་ཀྱང༌། འགྲོ་བའི་དོན་ལ་དགོངས་པས། འཇིག་རྟེན་གྱི་ཁམས་
གཞན་དག་གཅིག་ན། སྟོན་པའི་སྒྲོན་མ་ཡོངས་སུ་མི་འཛིན་ཏོ། །ད་འཇིག་རྟེན་གྱི་ཁམས་འདིའི་སྟོན་པའི་བསྟན་ནི་གང་གིས་སྲུངས། སེམས་ཅན་གྱི་ཁ་ལོ་

ནི་གང་གིས་བསྒྱུར། བཀའ་རྒྱུད་ཀྱི་གསུང་རབ་ནི་གང་གིས་འཆད། འཁོར་བའི་སྒོ་གཅོད་ནི་གང་གིས་བགྱིད། ཐར་པའི་སྐྲས་ལམ་ནི་གང་
གིས་འཛུགས། དུས་མཐའི་སེམས་ཅན་ངན་སོང་གི་འགྲམ་རྡོར་སྐྱེ་བ་གཅིག་སྣང་ངོ་། །སྟོན་པའི་ཐུགས་རྗེ་སྤྲོ་བའི་དུས་ལ་བབ་པ་ཅིག་གདའ་འོ། །དེ་སྐད་ཅེས་
ཀུན་གྱིས་སྨྲས་ནས། རང་བྱུང་གི་མཆོད་རྟེན་བཞིའི་རྩ་རུ་པུས་བཙུགས་ཐལ་སྦྱར་ནས་བསྡད་དོ། །དེའི་ཚེ་དེའི་དུས་ནས། རྣམ་པ་ཐམས་ཅད་མཁྱེན་པའི་སྟོན་
པ་མི་བོ་ནི། མི་མཇེད་འཇིག་རྟེན་གྱི་ཁམས་ནས་ཡོངས་སུ་སྐུ་འཁོར་བ་དང་མྱ་ངན་ལས་འདས་ཏེ། གནས་འོག་མིན་སྲིད་པ་ཡེ་སངས་ཀྱི་ཡུལ། བར་ལྷ་འོད་
གསལ་གྱི་གནས། མགོན་བཙུན་ཕྱ་ཡི་གྲོང་ཁྱེར་ན། གཙང་མ་རིགས་ལྔའི་འཁོར་རྣམས་ཀྱིས་བསྐོར་ནས། སླད་ཀྱི་སྟོན་པ་སྲིད་པའི་ཁྱེའུ་ཤེས་པ་ལ། འགྲོ་
བ་སེམས་ཅན་འདུལ་ཞིང་དྲང་བའི་ཉམས་ཀྱི་མན་ངག་གིས་བོན་གྱི་འཁོར་ལོ་བསྐོར་བས། གསན་ཅིང་གཟིགས་ཏེ། ཞུ་བ་རྣམས་སྐུ་རུ་མ་བསྟན་པར་གསུང་དུ་ཕྱུངས་

ནས་བཀའ་སྩལ་པ། ཞུ་བའི་འཁོར་རྣམས་དབང་པོ་གཏོད། ང་འཇིག་རྟེན་ཁམས་ནས་མྱ་ངན་འདས། སྐུ་ཡིས་སྟོན་པ་མི་བྱེད་པ། །དུས་མཐའ་ཉེ་བའི་སེམས་
ཅན་རྣམས། །ཉོན་མོངས་ཇེ་ཉེ་ཇེ་ཉེ་འོང་། །དཔེར་ན་ཐ་བ་ངན་པ་ལ། །འབྲུ་བཏབ་མི་སྨིན་ཇི་བཞིན་དུ། །འདུལ་བའི་དུས་ལ་མ་བབ་པས། མི་རྟག་སྐུ་འགྱུར་
མྱ་ངན་འདས་པ་ཡིན། ད་ལྟ་གཟུགས་ཁམས་ཡ་ཏ་ན། ཐུགས་རྗེ་རྒྱན་མི་འཆད་ཕྱིར། འགྲོ་བ་འདུལ་བའི་ཉམས་ཀྱི་མན་ངག་འཆད་ཅིང་བོན་གྱི་
འཁོར་ལོ་བསྐོར། མི་རྣམས་ཚེ་ལོ་བཅུ་པར་ཐུབ་ཙམ་ན། །འགྲོ་བ་འདུལ་བའི་དུས་ཅིག་དེ་ཡིན་པས། །ད་ལྟ་ཤེས་པ་རྒྱུད་དཀྲོལ་བའི། །སྲིད་པའི་ཁྱེའུ་ཤེས་པ་འདི། །
འགྲོ་བ་སེམས་ཅན་འདྲེན་པའི་སྟོན་པར་འོང་། །དེའི་དུས་སུ་བདག་གི་བསྟན་པ་ཡང་། །འཇིག་རྟེན་ཁམས་སུ་ནུབ་ཅིང་གཅིག་མི་ལུས། །བདག་གི་སློབ་བུ་ཚེའི་
དངོས་གྲུབ་ཐོབ་པ་འགལ་ལུས་ཀྱང་། །དུས་འདིར་མངོན་པར་རྫོག་ནས། སངས་རྒྱས་དངོས་གྲུབ་བཟོད་ཅིག་ཐོབ། གོང་མ་བཞིན་དུ་བསྟན་པ་མི་དར་ཆ་ཞན་

སྟོན་པ་རྒྱུན་ཆད་བསྟན་པ་ནུབ་པར་མི་གྱུར་གྱིས། །སྟོན་པ་རྒྱུན་ཆད་བསྟན་པ་ནུབ་རྒྱུ་ལ། །བོན་ཉིད་སྲིད་པའི་ཀློང་ནས་བསྐྱེད་པའི་སྲིད་པའི་བོན་པོ་མུ་ཆོ་
ལྡེམ་དྲུག་ཅེས་བྱ་བ། སྲིད་པ་མུ་མེད་པའི་བོན་ལ་མཁས་པ། བསྐལ་པ་གྲངས་མེད་པའི་ཆོ་རབས་ཐོན་པ། དུང་གི་ལྡེམ་ཤིང་དཀར་པོ་ཕྱག་ན་བསྣམས།  འཇིག་
རྟེན་གྱི་ཁམས་ཐམས་ཅད་ཆག་དང་ཚད་ལས་འཇལ་མཁྱེན་པ། མངོན་པར་ཤེས་པ་དྲུག་གི་རྩལ་གྱིས་འགྲོ་བ་རིས་དྲུག་ལ་འོད་ཟེར་གྱི་སྤྲོ་བསྡུ་འགྱེད་མཁྱེན་པ་ཅིག །
ལྷ་མ་ཡིན་གྱི་ཡུལ་ན་སྟོན་པའི་སྒྲོན་མ་བྱེད་པ། སྟོན་པའི་སྒྲོན་མ་འགྲོ་དོན་རྫོགས་ནས། སེམས་ཅན་གྱི་བསོད་ནམས་ཀྱིས། དེ་རྟིང་དགུ་ལོ་གསུམ་ལོན་ནས། སྟོན་
ཟླ་ཐ་ཆུང་ཀྱི་དུས་ཁྱད་པར་ཅན། ཚེས་བཅོ་ལྔའི་གདུགས་ལ་ནམ་མཁའི་སྤྲིན་བསེབ་ནས། ནམ་མཁའི་ལྷ་བྲན་བརྒྱད་དང་ཆས་ནས། རང་བྱུང་གི་མཆོད་རྟེན་
བཞིའི་རྩེར་ཕེབས་ཏེ་འོང་གིས། དེ་ལ་ཡོངས་སུ་གུས་པར་རྒྱུན་གྱིས་མཆོད་པ་ཕུལ་ཞིང་བསྐུར་བསྟི་གྱིས་ཤིག །སྟོན་པའི་བསྟན་པ་ཡང་དེས་འཛིན་ནོ། །སེམས་ཅན་

གྱི་ཁ་ལོ་ཡང་དེས་བསྒྱུར་རོ། །བཀའ་རྒྱུད་ཀྱི་གསུང་རབ་ཀྱང་དེས་འཆད་དོ། །འཁོར་བའི་སྒོ་གཅོད་ཀྱང་དེས་མཛད་དོ། །ཐར་པའི་སྐྲས་ལམ་ཀྱང་དེས་འཛུགས་སོ། །ངས་
ཀྱང་ངེས་པའི་ལུང་ཕོག་ལ། བརྩོན་འགྲུས་ཀྱི་བསྐུལ་མ་བཏབ་ལ་བཏང་ངོ་། །དེ་སྐད་ཅེས་འོག་མིན་ནས་སྟོན་པས་བཀའ་བསྒྲགས་ནས་གསུངས་པ། འོལ་མོ་
ལུང་རིང་གི་འཁོར་ཐམས་ཅད་ཀྱིས་སྒྲ་སྙན་པ་ལྷངས་ཀྱིས་ཀུན་ཀས་ཐོས་སོ། །ཀུན་ཀྱང་ཤིན་ཏུ་ཡིད་དགའ་ལ་རབ་ཏུ་དང་སྤྲོའོ། །དེ་ནས་ཡང་སྟོན་པས་ལྷ་མ་ཡིན་གྱི་
ཡུལ་ན། སྲིད་པའི་བོན་པོ་མུ་ཆེ་ལྡོམ་དྲུག་དེ། སྟོན་པའི་སྒྲོན་མ་མི་འཛད་པ་བསྟན་པའི་དོན་རྫོགས་ནས། ཞི་བའི་ངང་ལ་སྙོམས་པར་བཞུགས་པ་དེ། །འདུལ་
བའི་དུས་ལ་བབ་པར་མཁྱེན་ནས། གཤེན་རབ་ཀྱིས་བཀའ་སྩལ་བའི་མདོ། སྲིད་པའི་བོན་པོ་མུ་ཆོ་ལྡེམ་དྲུག་ཁྱོད། །ཤེས་རབ་བློ་དང་ལྡན་པས་ལྷ་མེན་
འཐབ་རྩོད་ཞི། །ལྷ་མ་ཡིན་གྱི་འགྲོ་དོན་མཐར་ཕྱིན་ཞི་བའི་ངང་ལ་ད་ལྟ་གནས། །ང་དང་དབྱེར་མེད་ཤེས་རབ་རྩལ་ཤུགས་ཁྱོད་ལ་མངའ། །སླད་ཀྱི་སྟོན་པ་འཇིག་རྟེན་ཁམས་

སུ་མ་གཤེགས་པར་འདི་རུ། །མི་ཡུལ་འཛམ་གླིང་འོལ་མོ་ལུང་རིང་ན། །གཤེན་རབ་ང་དང་སྲིད་པ་སངས་པོ་ཡིས། །ཐབས་དང་ཤེས་རབ་ཟུང་དུ་འབྲེལ་ནས་སུ། །
གསུང་གིས་འདུལ་ཕྱིར་གསུང་རབ་འབུམ་སྡེ་བརྩམས། །སེམས་ཅན་དྲང་ཕྱིར་བསྟན་པའི་རྗེས་སུ་བཞག །སྟོན་པ་མྱ་ངན་འདས་ནས་སེམས་ཅན་སྐྱེ་འཕེལ་མང༌། །
སྐྱེ་འཕེལ་མང་བའི་སེམས་ཅན་རིག་པའི་བློ་ཞན་པས། །གསུང་རབ་དོན་ཤེས་སེམས་ཅན་རྒྱུད་འགྲོལ་བ་ཡི། །སྟོན་པ་ཇེ་ཉུང་ཇེ་ཕྲ་ཇེ་ཞན་སོང་བས་སུ། །སྟོན་པའི་
སྒྲོན་མར་མུ་ཆོ་ལྡེམ་དྲུག་སོང་། །བདག་གི་གདུང་འཚོབ་གྱིས་ལ་འགྲོ་བ་ཁ་ལོ་བསྒྱུར། །གསུང་རབ་བཀའ་རྒྱུད་ཤོད་ལ་འགྲོ་བ་དྲོངས། །སྟོན་ཟླ་ཐ་ཆུང་དུས་
ཀྱི་ཁྱད་པར་ཅན། །བཅོ་ལྔའི་ཉ་ལ་ལྷ་བརྒྱའི་འཁོར་དང་ཆོས། །རང་བྱུང་མཆོད་རྟེན་བཞི་ཡི་རྩ་རུ་བོབས། །ཕྱི་རབ་སྟོན་པ་མ་བྱོན་བར་དུ་སྟོན་པའི་རྒྱུད་མ་བཅད། །
དེ་སྐད་ཅེས་སྟོན་པས་མུ་ཆོ་ལྡེམ་དྲུག་ལ་བཀའ་སྩལ་ཏོ། །སྟོན་པས་འོག་མིན་གནས་ནས་གསུང་བསྒྲགས་ནས་བཀའ་སྩལ་པ་དེ། ལྷ་མ་ཡིན་གྱི་ཡུལ་ན་

སྲིད་པའི་བོན་པོ་མུ་ཆོ་ལྡེམ་དྲུག་ཐུགས་ཞི་བའི་ངང་ལ་བཞག་ནས་བཞུགས་པའི། སྙན་དུ་ལྷངས་ཀྱིས་ཐོས་ནས། ཤིན་ཏུ་དད་བའི་སེམས་སྐྱེས་ནས་ཀོག་གིས་བཞེངས་ནས། 
ནམ་མཁའ་ལ་ལྷ་ཕྱག་ལན་བདུན་བཙལ་ཏེ། སླར་ལ་ཞུས་པའི་མདོ། ལྷ་མ་ཡིན་ནི་དྲེགས་པའི་འཐབ་རྩོད་ཚེ། །དྲེགས་པའི་རང་བཞིན་སྐབས་རེ་རེར་ཞི་བར་འབྱུང༌། །
ཞི་བའི་སྐབས་དེར་མེ་ཏོག་ཆར་དུ་བབས་ནས། །སྦྱིན་པའི་སྟོབས་དེ་ཡིས་ལོ་རེ་མགོ་བཞུག་མི་འཐབ་ཞི་བར་གནས། །དེ་ནས་ལོ་བསྐོར་རེ་རུ་ཉིན་རེ་གཡུལ་ཆེན་
བཅོ་བརྒྱད་སྤྲོད། །སྨོན་ལམ་དབང་གིས་དེ་ལ་བདག་ཀྱང་མི་དལ་ཤིན་ཏུ་བྲེལ། །ད་ལྟ་དར་ཅིག་ཞི་བའི་ངང་ལ་གནས། །དེའི་དུས་སུ་སྟོན་པས་ལུང་ཕོག་ནས་མིའི་ཡུལ་
དུ་གསུང་རབ་རྒྱུད་ཤོད་ལ། །མི་རྣམས་ཁ་ལོ་ཐར་བར་བསྒྱུར་ཅིག་པར་གསུངས། །དུས་ནི་སྟོན་ཟླ་ཐ་ཆུང་ཉ་ལ་བསྟན། །ས་ནི་རང་བྱུང་མཆོད་རྟེན་བཞིའི་རྩ་རུ་བསྟན། །
འཁོར་ནི་ནམ་མཁའི་ལྷ་ཕྲན་བརྒྱ་དང་འགྲོགས། །སྟོན་པའི་བཀའ་ལུང་ཐམས་ཅད་ཀུན་མི་གཅོགས། །བདག་ཀྱང་མི་ཉན་པའི་ལུགས་ཅི་མཆིས། །དུས་མཐའ་སེམས་

ཅན་ཐར་པར་འདྲོངས་བ་དཀའ། །མི་རྣམས་ཀུན་གཞིའི་དཀྱིལ་ན་དགེ་བའི་རྒྱུ་ཡོད་པས། །བདག་གི་རྐྱེན་དང་སྤྲད་ལ་ཐར་པར་ཁ་ལོ་བསྒྱུར། །ཐམས་
ཅད་ཁ་ལོ་བསྒྱུར་བར་བདག་གིས་ག་ལ་འགྱུར། །ལོ་གསུམ་མིའི་ཡུལ་དུ་བོན་གྱི་འཁོར་ལོ་བསྐོར། །དེ་ནས་ལྷ་མ་ཡིན་གྱི་ཡུལ་དུ་བདག་ཉིད་སླར་ལ་ལོག །སྔོན་
གྱི་སྨོན་ལམ་བཏབ་པའི་ནུས་མཐུ་རྫོགས་ནས་སུ། །ལྷ་མ་ཡིན་གྱི་ཡུལ་ནས་བདག་ཉིད་མངོན་སངས་གཟོད་ཅིག་རྒྱ། །དེ་སྐད་ཅེས་སྟོན་པ་ལ་ལན་ཞུས་ནས། 
ལུང་མ་བཅག་པར་མིའི་ཡུལ་དུ་སྟོན་པ་ལ་དུས་མ་ནོར་བར་གཤེགས་པར་དགོངས་ནས་བཞུགས་སོ། །དེའི་ཚེ་དེའི་དུས་ན། འཇིག་རྟེན་མིའི་ཡུལ་ན་འཛམ་གླིང་
སོག་ཀའི་དམིགས། དངོས་གྲུབ་བདེར་བགྲོད་གནས་འོལ་མོ་ལུང་རིང་ན། གནས་པའི་སེམས་ཅན་རྣམས་ནམ་མཁའི་ཁམས་ནས་སྙན་པའི་སྒྲ་དེ་ལ། ཤིན་
ཏུ་ཡིད་སྤྲོ་རབ་ཏུ་སེམས་དྭངས་ནས། ལོ་གསུམ་ལོན་ནས་སྟོན་ཟླ་ཐ་ཆུང་ཉ་ཡི་ཉིན་པར་ལ། རང་བྱུང་མཆོད་རྟེན་ཆེན་པོ་བཞིའི་རྩར། །མ་ལུས་ཐམས་ཅད་

འཚོགས་ནས་ཁྲུས་ཀྱང་དག་པར་བྱས། །སྤོས་མེ་བཏུལ་ནས་དུ་བ་སྤྲིན་དུ་གཏིབས། །མར་མེ་བལྟམ་ནས་སྣང་གསལ་སྒྲོན་དུ་འབར། །མེ་ཏོག་བཏུས་ནས་གསེར་དངུལ་གཞོང་
པར་བལྟམ། དར་འཕན་འཕྱར་ནས་འཇའ་ཚོན་གུར་དུ་བྲིས། །སྙན་པའི་རྔ་གླིང་སྒྲ་རྣམས་རྒྱུན་དུ་བསྒྲགས། །དཀར་མངར་སྨན་འབྲུའི་ཞལ་ཟས་གཅལ་དུ་བཀྲམ། །དུས་
དེར་ནམ་མཁར་འོད་ཀྱང་གསལ་ལ་ས་གཞིར་མེ་ཏོག་བཀྲ། །ཕྱོགས་བཅུ་ཀུན་ནས་སྒྲ་སྙན་པར་གྲགས། །ནམ་མཁའི་ཁམས་ནས་མིའི་སྐུ་མདོག་གསལ་
ལ་དྭངས་པས་ཐམས་ཅད་ཡིད་དུ་འོང༌། །ལྷ་ཡི་ནམ་མཁའ་སྣ་ཚོགས་མཛེས་པས་སྐུ་ལ་མ་རིང་ལ་གསོལ། །དུང་གི་ལྡེམ་ཤིང་དཀར་པོ་ཕྱག་ན་ཆ་རུ་བསྣམས། །རིན་
ཆེན་འབར་བའི་ཐོད་གདོང་ཟེའུ་པྲོག་དབུ་ལ་གསོལ། །ཉི་འོད་ཟླ་རིས་འཁོར་ལོས་སྙན་ཆ་རྒྱན་གྱིས་བརྒྱན། །ཕྱག་གདུབ་ཞབས་གདུབ་གཞའ་ཚོན་ཆུན་པོ་རིས། །
མགུལ་ཆུ་དོ་ཤལ་མེ་ཏོག་པད་མའི་འཕྲེང༌། །དུང་གི་ཁྱེའུ་ཆུང་གཡུ་ཡི་ཐིག་ལེ་ཅན། །འབྲུག་དང་སེང་གེ་ཞོན་པ་བརྒྱ་ཡིས་སུ། །སྤྲིན་གྱི་གསེབ་ཏུ་བསྐྱལ་ནས་

སླར་ལ་འཕུར་སྟེ་སོང༌། །ངོ་མཚར་ཁྱད་པར་ཆེ་བའི་སྐྱེས་མཆོག་དེ། །རིན་ཆེན་གཡུང་དྲུང་དགུ་བསྐོར་ཁྲི་སྟེང་ན། །མཉམ་པའི་སྐྱིལ་མོ་ཀྲུང་བཅས་ཡས་
མར་བྱོན། །རང་འབྱུང་མཆོད་རྟེན་བཞིའི་དཀྱིལ་དུ་བཞུགས། །སྐུ་བསྲང་མདངས་བསྟན་འཛུམ་དང་མུ་ལེར་བཞུགས། །དེ་ལ་དེར་འཚོགས་ཐམས་ཅད་ཤིན་ཏུ་ངོ་མཚར་སྐྱེས། །
གསེར་དངུལ་གཞོང་པའི་མེ་ཏོག་མཆོད་པ་ཕུལ། །བསྐོར་བ་བྱས་ཤིང་གུས་པས་ལྷ་ཕྱག་བཙལ། །དེ་ནས་ཀུན་ཤེས་ཐང་པོས་གསོལ་པའི་མདོ། །སྐུ་མདོག་ཤེལ་ལྟར་
གསལ་དག་ཀུན་གྱི་ཡིད་དུ་འོང༌། །སྐུ་རྒྱན་བཀྲ་གསལ་མཛེས་པའི་རྒྱན་གྱིས་བརྒྱན། །དུང་ཤིང་དཀར་པོ་ཕྱག་མཚན་དབང་རྒྱ་བསྣམས། །ངོ་མཚར་རྨད་དུ་ཆེ་བའི་
ཁྱད་པར་སྐྱེས་མཆོག་ལགས། །གང་ལ་གར་གཤེགས་དོན་གཅིག་བཀའ་སྩལ་འཚལ། །དེ་སྐད་ཅེས་གསོལ་ཏོ། །དེ་ལ་བཀའ་སྩལ་པ། འདུས་པའི་སེམས་
ཅན་ཐམས་ཅད་ཀྱང་། །དང་བའི་སེམས་ཀྱིས་མདངས་ཕྱུང་ལ། །གུས་པའི་ལུས་ཀྱིས་ཐལ་མོ་སྦྱོར། །ངེས་པའི་དོན་བཤད་དབང་པོ་གཏོད། །བདག་ནི་སྟོན་པ་མྱ་ངན་

འདས་འོག་ཏུ། །གཤེན་རབ་ཉིད་དང་འདྲ་བའི་མུ་ཆོ་ལྡེམ་དྲུག་བྱ་བ་ཡིན། །མི་རྣམས་འདྲེན་པའི་སྟོན་པར་འོངས། །དེ་སྐད་ཅེས་བཀའ་བསྩལ་པས། དད་པ་ཅན་
གྱི་སེམས་ཅན་ཐམས་ཅད་དྭང་བའི་དད་པ་སྐྱེས་ཤིང། མོས་པའི་སེམས་དང་ལྡན། ཀུན་ཀ་སྤྲིན་བཞིན་གཏིབས་ནས་མུ་ཆོ་སྤྱན་དྲངས་ཏེ། དཀར་ནག་བཀྲ་
གསལ་རྒྱ་མཚོ་གླིང་ལ་བྱོན། །གསུང་རབ་འབུམ་དང་ཁྲིའི་ཞལ་ཕྱེ་ནས། །སྒོ་བཞི་མཛོད་དང་ལྔའི་བོན་སྡེ་ལ། །བོན་གྱི་འཁོར་ལོ་བཙུགས་ནས་སྐལ་ལྡན་
ཡོ་ཡིས་ཉན། དེ་ལ་སྲིད་པའི་བོན་པོ་མུ་ཆོ་ལྡེམ་དྲུག་གིས་བཀའ་སྩལ་པའི་མདོ། སྔོན་སྟོན་པ་མྱ་ངན་ལས་མ་འདས་པར་ཞལ་ལྷག་གི་བོན་སྟོན་ཞིང་། 
གླེགས་བམ་འདི་ཀུན་འཆད་ཙམ་ན། སེམས་ཅན་ཡང་ལས་འཕྲོ་དང་སྐལ་པར་ལྡན་པ་མང་པོ་སྐྱེ་བའི་དུས་ཡིན་ཏེ། དུས་ད་ལྟ་སྟོན་པ་ཡང་མྱ་ངན་འདས། 
སེམས་ཅན་ཡང་ལས་འཕྲོ་ངན་ཞིང་སྐལ་པར་ཞན་པ་སྐྱེས་པའི་དུས་ཡིན་ནོ། །དེའི་རང་བཞིན་གྱིས་སངས་རྒྱས་པ་དང༌། གྲུབ་པ་ཐོབ་པ་དང༌། མངོན་ཤེས་ལྡན་

པ་དང༌། དབང་པོ་གསལ་བ་དང༌། ཤེས་རབ་ཆེ་བ་དང༌། དད་པ་དང་ལྡན་པ་ནི་ཇེ་ཉུང་ཇེ་ཉུང་འགྲོ་ལ། ལོག་པ་ཕྱོགས་པ་དང༌། ལྟ་བ་དམན་
པ་དང༌། དད་པ་ཆུང་བ་དང༌། ཤེས་རབ་རྨོངས་པ་དང༌། སྡིག་པ་སྤྱོད་པ་ནི་ཇེ་མང་ཇེ་མང་འགྲོའོ། །དེའི་རང་བཞིན་གྱིས་སྟོན་པའི་ཞལ་ནས་གསུངས་པའི་གླེགས་བམ་
འདི་རྣམས་ལ། སློབ་དཔོན་གྱིས་རིགས་པས་ཕུག་ཅིང་། རིག་པས་མང་པོར་དབྱེ་དགོས་སོ་གསུངས་ནས་འབྲི་བ་དང༌། བཤད་པ་དང༌། མཉན་པ་དང༌། ཀླག་པ་དང༌། 
སྒོམ་པ་དང༌། སྒྲུབ་པ་དང༌། སྒྱེར་བ་དང༌། བསྔགས་པ་དང༌། སྤེལ་བ་དང༌། ཡོངས་སུ་སྤེལ་བ་ལ་སོགས་ཏེ། ལུང་ལ་རིག་པས་ཕྱེ་བའི་བོན་མང་པོ་ཡང་དག་པའི་སློབ་
དཔོན་དེས་མཛད་དེ། ལོ་ཙྪ་བ་མང་པོ་ཤེས་པ་སྦྱངས་ནས། ཕྱོགས་བཞི་མཚམས་བརྒྱད་དུ་ཤིན་ཏུ་གྲངས་མང་བར་སྤེལ་ཞིང་བསྒྱུར་རོ། །དེ་ལྟར་ལོ་གཅིག་གསས་ཁང་
དཀར་ནག་བཀྲ་གསལ་དུ། སློབ་དཔོན་མུ་ཆོ་ལྡེམ་དྲུག་གིས་ལུང་ལ་རིག་པས་ཕྱེ་ཞིང་བོན་གྱི་འཁོར་ལོ་བསྐོར། དེ་ལ་དད་པ་ཅན་གྱི་སེམས་ཅན་མང་པོ།

ཡིད་སྤྲོ་བ་སྐྱེས་ཞིང་ཤེས་པའི་རྒྱུད་ཁྲོལ་བྱུང་ངོ༌། །དེ་ནས་ཡང་བཀྲ་ཤིས་ཕོ་བྲང་ཁྲི་སྨོན་རྒྱལ་བཞད་དང༌། བཀྲ་ཤིས་མོ་གླིང་ཁོ་མ་ནེ་ཆུང་གཉིས་ཀྱི་བར། 
སྔོན་སྟོན་པ་མྱ་ངན་མ་འདས་པའི་དུས་ན་བཞུགས་པའི་གཡུང་དྲུང་གདན་ཐོག་སེང་གེའི་ཁྲི་སྟེངས་སུ། སློབ་དཔོན་མུ་ཆོ་ལྡེམ་དྲུག་སྤྱན་དྲངས་ནས་བཞུགས་སུ་གསོལ། 
དུང་གི་ལྡེམ་ཤིང་དཀར་པོས་ཆག་ཤིང་མཇེད་ནས་བོན་གྱི་འཁོར་ལོ་བསྐོར། ཁྱིམ་པ་དང་རབ་ཏུ་བྱུང་བའི་སྡེ་ལ་བཀའ་སྩལ་ཏེ། རབ་ཏུ་བྱུང་བའི་སྡེ་ལ་འདུལ་བ་རྒྱུད་
དྲུག་མངོན་པ་སྡེ་བཞིར་ཕྱེ་ནས་གསུངས། མོ་ཁྲིམས་སུམ་བརྒྱ་དྲུག་ཅུ་དང༌། ཕོ་ཁྲིམས་ཉིས་བརྒྱ་ལྔ་བཅུ་གཏན་ལ་ཕབས་ཏེ་གསུངས། ཁྱིམ་པ་དང་ནི་ཁྱིམ་ལ་
རྟེན་པ་དང་གཉིས་ལ་བཀའ་སྩལ་པ། ཡན་ལག་ཆེན་པོ་བཅོ་བརྒྱད་དང༌། མདོ་རྒྱུད་བཞི་བཅུ་རྩ་གཉིས་གསུངས། དགེ་བསྙེན་གཏན་ཁྲིམས་སྣ་ལྔ་དང༌། །
བསྙེན་གནས་ཡན་ལག་སྡེ་བརྒྱད་གཏན་ལ་ཕབ། །སྟོན་པའི་བཀའ་ལ་སློབ་དཔོན་བཀའ་ཡིས་རྟེན་ནས་མང་པོར་ཕྱེ་ཞིང་ཡོངས་སུ་རྒྱ་ཆེར་བྲིས། འབྱོར་བའི་

ལོ་ཙྪ་བ་སྦྱངས། ཕྱོགས་མཚམས་ཀུན་ཏུ་བསྒྱུར་ཞིང་སྤེལ། བཀའ་དང་བཀའ་ལས་རྟེན་ནས། གཡུང་དྲུང་གདན་ཐོག་ཏུ། སློབ་དཔོན་མུ་
ཆོས་བོན་གྱི་འཁོར་ལོ་ལོ་གཅིག་བསྐོར། །ཡོན་ཏན་དེ་ཡིས་ལེགས་པ་ཀུན་ཏུ་འཕེལ། །དེ་ནས་ཡང་བཀྲ་ཤིས་ཕོ་བྲང་བར་པོ་སོ་བརྒྱད་དང༌། །བདེར་གཤེགས་
བཞུགས་གནས་ཤམ་པོ་ལྷ་རྩེ་རུ། །དེར་འདུས་སེམས་ཅན་ཀུན་གྱིས་སློབ་དཔོན་སྤྱན་དྲང་ནས། །པད་མའི་གདན་ལ་བོན་གྱི་འཁོར་ལོ་བསྐོར། །སྟོན་པའི་ཞལ་
ནས་གསུང་པའི་སྒོ་བཞི་མཛོད་ལྔ་ལ། །དེར་འཚོགས་སློབ་བུ་རིག་པ་ཅན་གྱི་མར་ཡར་ཀླགས། །གམ་དུ་རྡུགས་ནས་མ་གོ་བ་རྣམས་ལ་སློབ་དཔོན་མུ་ཆོས་ཡས་
མར་གཤིགས་ཅིང་བཤད། དེ་ལྟར་ཀློག་བཤད་བོན་གྱི་འཁོར་ལོ་ལོ་གཅིག་བསྐོར། དེ་ལྟར་བོན་གྱི་འཁོར་ལོ་ལོ་གསུམ་བསྐོར་བའི་ཡོན་ཏན་གྱིས། སྟག་གཟིགས་
གི་ཡུལ་དུ་ཤེས་པའི་རྒྱུད་བྱང་ནས། ཤེས་རབ་ཀྱི་ཚད་སླེབ་པའི་མཁས་པ་ཆེན་པོར་གྱུར་པ་མི་གསུམ་བྱུང་། མུ་ཙ་ཏྲ་ཧེ་ལ་པེ་དང༌། ཁྲིས་ཐོག་པར་ཙ་མ་དང༌།

འགུར་ཧི་ལི་སྤར་ཡ་དང་གསུམ་བྱུང༌། རྒྱ་གར་ལ་མཁས་ནས་ལོ་ཙྪར་གྱུར་པ་ལྷ་བདག་སྔགས་དྲོ་བྱུང༌། རྒྱ་ནག་ལ་མཁས་ནས་ལོ་ཙྪར་གྱུར་པ་ལེགས་ཏང་རྨང་པོ་བྱུང༌། 
ཁྲོམ་ལ་མཁས་པ་ལོ་ཙྪར་གྱུར་པ་གསེར་ཐོག་ལྕེ་འབྱམས་བྱུང་། ལོ་ཙྪ་བ་དེ་གསུམ་ནི་སེམས་ཅན་གྱི་བསོད་ནམས་ཀྱིས་རྫུ་འཕྲུལ་གྱི་རྐང་པ་དང་ལྡན་པས། སློབ་
དཔོན་གྱི་སྤྱན་སྔར་སྦྱངས་པས། ཤེས་རབ་ཀྱི་ཚད་སླེབ་བོ། །སློབ་དཔོན་མུ་ཆོ་ཡིས་ལུང་ལ་རིགས་པས་ཕྱེ་ནས། སྒོ་བཞི་མཛོད་དང་ལྔ་ལས་ཐེག་པ་རིམ་པ་དགུ་རུ་ཕྱེས། 
དེ་ལྟར་བོན་གྱི་འཁོར་ལོ་རྫོགས་ཤིང་། སེམས་ཅན་སྐལ་ལྡན་ཁ་ལོ་གྱེན་དུ་བསྒྱུར། སློབ་དཔོན་མུ་ཆོ་ལྡེམ་དྲུག་ལ་འདུས་པའི་འཁོར་གྱིས་མེ་ཏོག་མཆོད་པར་
ཕུལ། མཁས་པ་ཆེན་པོ་དྲུག་གིས་ཞབས་ལ་སྤྱི་བོས་གཏུགས་ནས། ལྷ་ཕྱག་བཙལ་ཏེ་བསྟོད་པ། ནམ་མཁའི་སྒྲ་དང་སློབ་དཔོན་དོན་དུ་མཐུན། །སྲིད་པ་
མུ་མེད་བོན་སྡེ་མཁྱེན་པས་སུ། །བསྐལ་པ་གྲངས་མེད་པའི་ཆོ་རབས་ཐོན་པས་ཆོ། །སྣང་སྲིད་ཆགས་ལ་འཇལ་བའི་ལྡེམ་ཤིང་བསྣམས་པས་ལྡེམ། །མངོན་ཤེས་

རྩལ་དྲུག་རྫོགས་པས་དྲུག །བོན་གྱི་བསྟན་པ་ཁྱོད་ཀྱིས་དར་བར་མཛད། སློབ་དཔོན་མུ་ཆོ་ཡང༌སློབ་བུ་ཤེས་པའི་རྒྱུད་ཁྲོལ་ནས། མི་ཡི་དོན་མཐའ་རུ་
ཕྱུང་ནས། རྫུ་འཕྲུལ་གྱི་ཞབས་ཀྱིས་ནམ་མཁའ་ལ་གོམ་པ་གསུམ་བོར་ནས་གཤེགས་སོ། །སློབ་དཔོན་མཁས་པ་དེ་དྲུག་གིས་ལུང་ལ་རིགས་པས་ཕྱེས་ཞིང་ཡོངས་སུ་རྒྱ་
ཆེར་སྤེལ། སྟོན་པ་མྱ་ངན་ལས་འདས་པའི་ལེའུ་སྟེ་བཅུ་བདུན་པའོ།།      །།གཡུང་དྲུང་ལྷའི་སྐད་དུ་ན། སྐྱེས་པར་གོ་ཏི་མུ་སྤར་ཐིང་ནམ་ཤག །གང་ཟག་མིའི་
སྐད་དུ་ན། སླད་ཀྱི་སྟོན་པ་ཇི་ལྟར་འབྱོན་པའི་ལེའུ་འོ། །སྤྱིར་ན་འཇིག་རྟེན་གླིང་ཁམས་དང༌། སེམས་ཅན་གྱི་ལས་དང༌། སྟོན་པའི་བཀའ་ནི་བསམ་གྱིས་མི་ཁྱབ་ཅིང་
བགྲང་གིས་མི་ལང་ངོ༌། །སྒོས་ཀྱིས་འཇིག་རྟེན་མི་མཇེད་པ་འདི་ནི་དང་པོ་ཆགས་ནས་འཇིགས་པ་འདི་རུ། བདེ་བར་གཤེགས་པའི་ལྷ་གཤེན་སྟོང་དང་རྩ་གཉིས་འབྱུང་སྟེ། དུས་
གསུམ་རིམས་ཀྱིས་འབྱུང་བའི་དུས་ནི། ད་རུང་གཤེན་རབ་ཉིད་ཡིན་ཏེ། མྱ་ངན་ལས་སུ་སྐུ་འདས་གསུང་མ་འདས། སྟོང་གསུམ་གྱི་སྟོང་འདི་གཤེན་རབ་ད་ལྟ་གསུང་གིས་

འདུལ། །གསུང་རབ་ཁྲི་སྡེ་བསམ་ལས་འདས་པ་ཡང༌། །འཇིག་རྟེན་འདི་ན་འགྲོ་དོན་ཡོངས་སུ་རྒྱ་ཆེར་བྱེད། །གསུང་རབ་རྒྱུད་དང་གང་ཟག་རྐྱེན་གཉིས་ཀྱིས། །འགྲོ་བ་འདུལ་
གྱིན་སེམས་ཅན་ཁ་ལོ་བསྒྱུར། །གང་ཟག་སྟོན་པས་འགྲོ་བ་འདྲོངས་པ་རྣམས། །སྐལ་ལྡན་དད་ཆེན་སྦྱངས་པའི་འཕྲོ་ཅན་ཡིན། །སྤྲུལ་པའི་སྐུ་ལྟར་ཡོངས་སུ་མི་འདུལ་
ཏེ། །སེམས་ཅན་ལས་འཕྲོ་བཟང་བས་གྲོགས་དང་འཕྲད་ནས་ཁ་ལོ་བསྒྱུར་བའོ། །སྟོན་པ་གཤེན་རབ་ཉིད་ནི་སེམས་ཅན་མི་རྣམས་ཀྱིས། །ཚེ་ལོ་བརྒྱ་ཐུབ་པའི་
དུས་སུ་སྟོན་པ་ལ་བྱོན་པ་ཡིན་ཏེ། སུམ་ཅུ་སྐུ་ཡིས་འདུལ། སུམ་ཅུ་གསུང་གིས་འདུལ། སུམ་ཅུ་ཐུགས་ཀྱིས་འདུལ། དེ་ལྟར་དགུ་བཅུ་ལོན་ནས་ཚེ་ལོ་བཅུ་ལ་ཐུག །བཅུ་པའི་དུས་སུ་སླད་ཀྱི་འབྱོན་པའི་སྟོན་པ་ནི། སྲིད་པའི་ཁྱེའུ་ཆུང་ཤེས་པ་ཡིས་བྱ་སྟེ། ད་ལྟ་གནས་ཀྱི་འོག་མིན་གྱི་མགོན་བཙུན་ཕྱ་ཡིས་
གྲོང་ཁྱེར་ན། ཤེས་པ་བསྐྱེད་ཅིང་བློ་རྩལ་ཤུགས་སྦྱོང་། གཤེན་རབ་ཀྱང་ལན་གཅིག་འདས་པའི་ཚུལ་བསྟན་ནས། ད་ལྟ་གནས་དེ་ན་ཞལ་བཞུགས་ནས། 
སླད་ཀྱི་སྟོན་པ་སྲིད་པའི་ཁྱེའུ་ཤེས་པ་ལ་འགྲོ་བ་

འདུལ་བའི་ཉམས་ཀྱི་མན་ངག་གི་བོན་སྟོན་ཏེ། ཞལ་ནས་ཀྱང་ཅུང་ཤེས་པ་བདག་གིས་སྐུ་གསུང་ཐུགས་ཀྱིས་ཁམས་གསུམ་སེམས་ཅན་དྲངས། གསུམ་
ཀའི་དོན་རྫོགས་ནས་སུ་སྨོན་ལམ་ནུས་མཐུ་ཟད། འཁོར་བའི་གནས་ཡིད་དབྱུང་སྒྱིད་ལུགས་ནས། འཇིག་རྟེན་གྱི་ཁམས་ནས་མྱ་ངན་འདས་ཏེ་འོངས། ད་ནི་ཁྱོད་ཀྱིས་
འདུལ་བའི་དུས་ལ་བབ། འཇིག་རྟེན་ཁམས་སུ་ད་ཁྱོད་སྟོན་པར་བཞུད། དེ་སྐད་ཅེས་སླད་ཀྱི་སྟོན་པ་ལ་ལུང་བསྟན་ནས། གཤེན་རབ་ཉིད་ནི་འོག་མིན་གྱི་གནས་ནས་
མྱ་ངན་ལས་འདས་པའི་ཡང༌འདས་པ་ཆེན་པོར་གྱུར་ནས་གཤེན་རབ་གྲུབ་པའི་དབྱིངས་སུ་ཕྱིར་མི་ལྡོག་པར་མཁའ་ལ་མཉམ་ཞིང་ཀློང་དུ་གདལ་ཏེ་བཞུགས་སོ། །དེ་ནས་
སེམས་ཅན་མི་རྣམས་ཀྱིས་ཚེ་ལོ་བཅུ་ཐུབ་པའི་དུས་སུ། སླད་ཀྱི་སྟོན་པ་ཁྱེའུ་ཤེས་པ་བྱ་བ་དེ། འོག་མིན་གྱི་གནས་གཟུགས་ཁམས་ཟད་པའི་མཐའ། 
སྲིད་པ་ཡེ་སངས་ཀྱི་ཡུལ། སྒོས་མགོན་བཙུན་ཕྱ་ཡི་གྲོང་ཁྱེར་ནས། སེམས་ཅན་འདྲེན་པའི་སྟོན་པར་བཟོད་འབྱོན་ཏེ། བྱོན་པའི་བསྐུལ་མ་གཤེན་རབ་མྱ་

ངན་འདས་པའི་ཉམས་ཀྱིས་ལུང་བསྟན་པའི་མན་ངག་དེ་ཉིད་དོ། །འཇིག་རྟེན་ཁམས་སུ་འབྱོན་ཀར་ལོངས་སྤྱོད་རྫོགས་པའི་སྐུ་ཡེ་ཤེས་ལྷའི་སྟོན་པ་གཤེན་ལྷ་འོད་དཀར་
ལ་འགྲོ་བ་ཇི་ལྟར་འདུལ་བའི་ལུང་མནོས་ནས། ལུང་ཐོབ་དུས་སུ་བཟོད་ཅིག་འབྱོན་པའོ། །གཟུགས་ཁམས་བཅུ་བདུན་གྱི་ཡ་ཐ་དེ་ན། ལོངས་སྤྱོད་རྫོགས་པའི་
སྐུ་དེ་ཏིང་ངེ་འཛིན་གྱི་སྒོ་ནས། འཁོར་ཤེས་བྱའི་སྒྲིབ་པ་ལ་གནས་པ་ཡེ་ཤེས་གཡུང་དྲུང་སེམས་དཔའ་རྣམས་ལ། ཏིང་ངེ་འཛིན་གྱི་སྒོ་ནས་བོན་སྟོན་ཏེ། ཡོན་
ཏན་དེའིས་གཡུང་དྲུང་སེམས་དཔའ་རྣམས་གཡུང་དྲུང་སེམས་དཔའ་ཆེན་པོར་བཟོད་གྱུར་ནས། འགྲོ་བ་སེམས་ཅན་རྣམས་ཀྱི་དོན་ཀྱང་བཟོད་ཅིག་བྱེད་པར་ནུས་པའོ། །ལུང་
གི་ནོད་ཐབས་བྱོན་ཀར་འདི་སྐད་ཅེས་ཞུས་པའོ། །ཤེས་རབ་ལྷའི་སྟོན་པ་གཤེན་ལྷ་འོད་དཀར་ལགས། སྲིད་པའི་ཁྱེའུ་གསལ་བས་ཀྱང༌། འགྲོ་བ་སེམས་ཅན་གྱི་
དོན་མཐར་ཕྱུང་ནས། འཇིག་རྟེན་གྱི་ཁམས་ནས་སྐུ་འཁོར་བ་དང་མྱ་ངན་ལས་འདས་ཏེ། གྲུབ་པའི་དབྱིངས་སུ་གཤེན་རབ་གཤེགས་པའི་ཤུལ་ཀར་བདག་ལ་གདམས་

ངག་གསུངས་པའི་མདོ། །འགྲོ་བ་སེམས་ཅན་དོན་ལ་མྱུར་དུ་སོང་ཅིག་གསུང་། །རྗེ་གཅིག་བདག་གིས་འདུལ་བའི་དུས་ལ་བབ་ལགས་སམ། །
དུས་ལ་བབ་ན་འགྲོ་བ་ཇི་ལྟར་འདུལ། །ཡེ་ཤེས་ལྷ་ཡིས་ངེས་པར་བསྟན་ཏེ་གསོལ། །གཤེན་ལྷ་ཡིས་བཀའ་སྩལ་པ། རིགས་ཀྱི་བུ་ཞུས་སམ་གསོལ་པ་ནི། 
ཤིན་ཏུ་ཡང་ལེགས་སོ། །རབ་ཏུ་ཡང་ལེགས་སོ། །དུས་འདི་ལ་ལྷ་གཤེན་སྲིད་པ་གསུམ་གྱི་བསྟན་པ་འབྱུང་སྟེ། ལྷ་བདག་དང་གཤེན་དེ་གཉིས་སྲིད་པ་སངས་པོ་འབུམ་
ཁྲི་དང་གསུམ། ལས་ཀྱིས་གསུམ་ལས་ཀྱིས་བསྟན་པ་འབྱུང་བ་ཡིན་ཏེ། ངས་ནི་ལོངས་སྤྱོད་རྫོགས་པའི་སྐུ་བྱ་བ་ལས་མ་ཐོབ་པས། སྔོན་དུ་སྦྱངས་པའི་འཕྲོ་
ཅན་བར་ལྷ་འོད་གསལ་བྱ་བ། ཡེ་གཤེན་གཡུང་དྲུང་སེམས་དཔའ་ཤེས་བྱའི་སྒྲིབ་པས་བསྒྲིབས་པས། ས་མ་ཐོབ་པ་རྣམས། སྒྲིབ་པ་གསལ་ནས་ས་ཐོབ་པར་བྱ་
བའི་འདྲེན་སྟོན་ཏོ། །དེས་ནི་ཅིར་ཡང་སྤྲུལ་པའི་སྐུ་ཐོབ་པ་ཡིན་ནོ། །དེ་ནི་ཤེས་བྱའི་སྒྲིབ་པ་བྱང་བས་སོ། །དུས་འདི་དག་ལ་དབྱིངས་ལ་ཡེ་ཤེས་ཤར་ཅིང་། ཐབས་ལས་

ཤེས་རབ་སྦྲེལ། ཚེ་ལོ་བརྒྱ་པའི་འགྲོ་དོན་མཐར་ཕྱིན་ནས། ད་ནི་རིམས་ཀྱིས་ངེད་རྣམས་མྱ་ངན་འདས་པའི་དུས། སྲིད་པའི་ཁྱེའུ་ཤེས་པ་ཁྱོད་ནི། ཚེ་ལོ་བཅུ་
པའི་འདྲེན་པའི་སྟོན་པ་ཡིན་པས། ལྷ་གཤེན་སྲིད་པ་གསུམ་ནི་སེམས་ཅན་ལས་ཀྱིས་འབྱུང༌། འོད་ལྷ་གསལ་འབར་ཞེས་བྱ་བ་དང༌། སྲིད་པ་གུང་སངས་ཀློང་བདལ་
བྱ་བ་དང༌། གཤེན་ཁྱོད་དང་ཉིད་དང་གསུམ་གཅིག་གིས་གཅིག་བསྐྱེད་འཇིག་རྟེན་ཁམས་འདི་རུ། རིམས་ཀྱིས་འདྲེན་པའི་སྟོན་པ་བྱེད་པ་ཡིན། །འོད་ལྷ་གསལ་འབར་
དེ་ལ་ལུང་ནོས་ལ། །དེ་ཡིས་བཀའ་ལུང་ཇི་ལྟར་གསལ་བ་བཞིན། །འགྲོ་བ་སེམས་ཅན་འདྲེན་པའི་སྟོན་པར་གཤེགས། །ཡེ་ཤེས་ལྷ་ཡིས་དེ་སྐད་ཅེས་བཀའ་
སྩལ་པས། སྲིད་པའི་ཁྱེའུ་ཤེས་པ་དེས་སྲིད་པ་ཡེ་སངས་ཀྱི་ཡུལ་གྱི་ཕྱོགས་གཅིག་ན། རིན་པོ་ཆེ་འབར་བའི་གཞལ་ཡས་ཁང་དགུ་བརྩེགས་ཀྱི་ནང་ན། ཡེ་ཤེས་
ཀྱི་ལྷ་འོད་ལྷ་གསལ་འབར་དེ་ཏིང་ངེ་འཛིན་གྱི་སྒོ་ནས། བདུད་རྩི་ཆུ་རྒྱུན་གྱི་བོན་སྟོན་གྱིན། གཙང་མ་རིགས་ལྔའི་ལྷ་རྣམས་ཀྱིས་འཁོར་གྱིས་བསྐོར་ནས་བཞུགས་ཏེ།

དེ་ལ་སླད་ཀྱི་སྟོན་པ་དེས། གུས་པའི་ལུས་ནི་བཏུད། སྙན་པའི་ངག་ནི་བསྒྲགས། མཛེས་པའི་བཞིན་ནི་བསྟན། དད་པའི་སེམས་ནི་བསྐྱེད་
ནས། འགྲོ་བ་སེམས་ཅན་ཇི་ལྟར་གདུལ་བའི་ལུང་ནོད་དོ། །དེ་ལ་ཡེ་ཤེས་ལྷའི་སྟོན་པ་འོད་ལྷ་གསལ་འབར་དེས། འགྲོ་བ་ཇི་ལྟར་འདུལ་བའི་ལུང་སྟོན་ཅིང་
དབང་འབོགས་སོ། །དེ་ནས་ཡེ་ཤེས་གཡུང་དྲུང་སེམས་དཔའི་འཁོར་དང་འབྱོན། དེ་ནས་བསམ་གཏན་རིགས་བཞིའི་གནས་ནས་རྫུ་འཕྲུལ་གྱི་འོད་ཟེར་དང་བྱོན། 
དེ་ནས་དགའ་ལྡན་གྱི་གནས་ནས། གཡེན་ཁམས་འདུལ་བའི་སྐུ་འཁོར་དང་བྱོན། དེ་ནས་སུམ་ཅུ་རྩ་གསུམ་གྱི་གནས་སུ། ལྷ་མཐུ་ཅན་རྣམས་ལ་བསྟན་
པ་སྲུང་བའི་ལུང་འབོགས། དེ་ནས་སྔོན་གྱི་སྲིད་པའི་ཁྱེའུ་གསལ་བ་སྐྱེ་བ་བཞེས་པ་ཇི་བཞིན་དུ། གཟིགས་ཚད་རྣམ་པ་ལྔ་ལ་གཟིགས་ཏེ། དགོངས་ཚད་རྣམ་
པ་དྲུག་ལ་དགོངས་ནས་སུ། སྐྱེ་བ་མི་ལུས་བཞེས་ཏེ་འབྱོན་པའོ། །འཇིག་རྟེན་གྱི་ཁམས་འདི་ནི་ཡུལ་རྒྱ་ཆེ་ཞིང་གླིང་གྲངས་མང་ན་ཡང་། ལྷོའི་འཛམ་བུ་གླིང་

གི་དམིགས་སོག་ཁ་སྣོད་ཀྱི་འཇིག་རྟེན་གྱི་སྐྱབས། དུས་གསུམ་བདེ་བར་གཤེགས་པ་ཐམས་ཅད་འཁྲུངས་པའི་ཡུལ། གནས་མཆོག་དམ་པ་འོལ་མོ་ལུང་རིང་ལ་དགོངས་
ནས་འབྱོན་ཏེ་འོང་ངོ༌། །འཇིག་རྟེན་གྱི་ཁམས་འདི་ན་མཁར་རྒྱ་ཆེ་ཞིང་གྲངས་མང་ན་ཡང༌། ལྷོའི་འཛམ་བུའི་གླིང་གི་དམིགས། དུས་གསུམ་གྱི་བདེ་བར་གཤེགས་
པ་ཐམས་ཅད་འཁྲུངས་པའི་མཁར། བཀྲ་ཤིས་ཀྱི་ཕོ་བྲང་བར་པོ་སོ་བརྒྱད་ལ་དགོངས་ནས་འབྱོན་ཏེ་འོང་ངོ༌། །འཇིག་རྟེན་གྱི་ཁམས་འདི་ན་ནོར་རྒྱ་ཆེ་ཞིང་གྲངས་མང་ན་ཡང༌། 
རིན་པོ་ཆེ་ཟད་མེད་ཀྱི་གཏེར་ལ་དགོངས་ནས་འབྱོན་ཏེ་འོང་ངོ༌། །འཇིག་རྟེན་གྱི་ཁམས་འདི་ན་ཡབ་རྒྱ་ཆེ་ཞིང་གྲངས་མང་ན་ཡང༌། རྒྱལ་པོ་དུང་དཀར་གསལ་ལྡན་འོད་དཔག་བྱ་
བ་ལ་དགོངས་ནས་འབྱོན་ཏེ་འོང་ངོ༌། །འཇིག་རྟེན་གྱི་ཁམས་འདི་ན་ཡུམ་རྒྱ་ཆེ་ཞིང་གྲངས་མང་ན་ཡང༌། ཕྱ་བཙུན་མུ་ཟེར་ཐང་མོ་གསལ་ཐང་བྱ་བ་ལ་དགོངས་ནས་
འབྱོན་ཏེ་འོང་ངོ༌། །དུས་དེར་འཇིག་རྟེན་གྱི་ཁམས་ཀྱང་། བསྐལ་པ་འཕྲ་མོ་ཡིས་མཐོ་བཅད་ཟུར་བསྙལ་ཙམ་ཞིག་འཇིགས་པའོ། །དེ་ནས་བསྟན་པ་རིམ་པས་སྤེལ་

ཅིང་འགྲོ་བ་སེམས་ཅན་འདྲེན། སྐུ་གསུང་ཐུགས་ཀྱི་བསྟན་པ་རྫོགས་ནས་འཁོར་བ་དང་མྱ་ངན་ལས་འདའ། འཁོར་བའི་དང་མྱ་ངན་འདའ་བའི་ལུགས་ནི་གོང་
དུ་རིམས་ཀྱིས་འདས་པའི་སྟོན་པ་ཇི་བཞིན་ནོ། །སྐྱེ་བ་བཞེས་ནས་སླད་ཀྱི་སྟོན་པ་ཁྱེའུ་ཤེས་པ་དེས་ལུང་བསྟན་པ་དེ་གོ་ཞིང༌དབང་བསྐུར་བ་དེ་ཐོབ་པའི་ཡོན་ཏན་
གྱིས། ཤེས་བྱའི་སྒྲིབ་པ་ཡང་བྱང་སྟེ། འགྲོ་བ་སེམས་ཅན་གྱི་དོན་ཀྱང་བཟོད་བྱེད་ནུས་པའོ། །དེ་ནས་བསམ་གཏན་བཞི་པའི་གནས། སྲིད་པ་མཁའ་ལྡིང་གི་
ཕྱོགས་ཤིག་ན། བཱེཌུརྱ་གཡུ་འོད་འཐིབས་པའི་གཞལ་ཡས་ན། སྲིད་པའི་རྒྱལ་པོ་གུང་སངས་ཀློང་བདལ་དེ། བསམ་གཏན་གྱི་ལྷ་རྣམས་ལ་ཏིང་ངེ་འཛིན་
གྱི་སྒོ་ནས་བོན་སྟོན་པ་དང༌། འགྲོ་བ་སེམས་ཅན་དྲང་བའི་དོན་ཆེད་ཀྱིས། ཐབས་དང་ཤེས་རབ་ཟུང་དུ་སྦྲེལ་ནས་སུ། འགྲོ་བ་སེམས་ཅན་དོན་ལ་འབྱོན་པའོ། །སེམས་
ཅན་རྣམས་ཀྱི་འདྲེན་ནུས་པ་ཡང་། སྔོན་ཚེ་ཐོག་མ་མེད་པའི་གོང་ནས་སུ། དགེ་བའི་ལས་དཀའ་བ་སྣ་ཚོགས་སྤྱད་པས། ཡོན་ཏན་དེ་ཡིས་ས་རིམ་པ་དགུ་

ལ་ཉོན་མོངས་པའི་སྒྲིབ་པ་བྱང་ནས། རྒྱུ་བསོད་ནམས་ཀྱི་ཚོགས་རྫོགས་པས། ཡེ་ཤེས་ཀྱི་ལྷ་དང་། འཇིག་རྟེན་གྱི་ལྷ་གཉིས་ཀྱི་བར། བར་ལྷ་འོད་གསལ་ཞེས་
བྱ་བར་སྐྱེས། དེ་ནས་གནས་རིམ་པ་བཅུ་གསུམ་ལ། ཏིང་ངེ་འཛིན་གྱི་སྒོ་ནས་ཞུགས་ཏེ། ཡེ་ཤེས་ལྷའི་སྟོན་པ་ལ་ཤེས་པ་སྦྱང་ཞིང་བློ་རྩལ་བསྐྱེད་པས། ཤེས་
བྱའི་སྒྲིབ་པ་བྱང་ནས་འབྲས་བུ་ཡེ་ཤེས་ཀྱི་ཚོགས་རྫོགས། ཡོན་ཏན་དེ་ལྟར་ཚང་པས་བོན་གྱི་སྐུ་དང་ལྡན། བོན་གྱི་སྐུ་དང་ལྡན་པས་འགྲོ་དོན་རྒྱ་ལགས་ཕྱེད། །
འགྲོ་བ་སེམས་ཅན་འདྲེན་པའི་རིམ་པ་ནི། བོན་གྱི་སྐུ་ལས་རྫོགས་པའི་སྐུར་བསྐྱེད་ནས། འདུལ་བའི་ཞིང་ཁམས་ཤེས་བྱའི་སྒྲིབ་པ་སྦྱང༌། རྫོགས་པའི་སྐུ་ལས་
སྤྲུལ་པའི་སྐུར་བསྐྱེད་ནས། འདུལ་བའི་ཞིང་ཁམས་ཉོན་མོངས་པའི་སྒྲིབ་པ་སྦྱོང༌། སྐུ་གཉིས་ཀྱིས་སྒྲིབ་གཉིས་སྦྱངས་པས་འབྱོངས་ཙམ་ན། རྣམ་པར་དག་པ་ཡོངས་
ཁྱབ་བོན་གྱི་སྐུ་ཞེས་བྱ། སྐུ་གསུམ་ཡས་བསྐྱོད་མས་བཟོད་འབྱུང་ཞིང་སྨོན་པ་དོན་ཆེད་དེ་ཕྱིར་རོ། །དེ་ནས་སླད་ཀྱི་སྟོན་པ་སྲིད་པའི་ཁྱེའུ་ཤེས་པ་བྱ་བ་དེ། ཚེ་ལོ་

བཅུ་པའི་དུས་སུ་འཇིག་རྟེན་གྱི་ཁམས་སུ་སྟོན་པ་ལ་འབྱོན་ཏེ། དང་པོ་འོག་མིན་གྱི་གནས་མྱ་ངན་འདའ་བའི་བར་གྱི་མཚན་ནི། སྟོན་པ་ཡེ་
ནས་སྲིད་བུ་ཆུང༌། ཡེ་ནས་གནས་པའི་ཤི་མེད་བྱམས་པ་སྐྱེས་ནས་བརྩན། སླད་ཀྱི་སྟོན་པ་དེ་མྱ་ངན་འདས་ནས་ཀྱང༌། སེམས་ཅན་ལས་ལ་གྲངས་མང་ཟད་
མཐའ་མེད་པ་ཡིས། སྟོན་པའི་སྐུ་དང་ཐུགས་རྗེ་རྒྱུན་མི་འཆད་པར་འབྱུང༌། འཇིག་རྟེན་འདི་དང་པོ་ཆགས་ནས་སྟོངས་པའི་བར་འདི་རུ། ལྷ་གཤེན་སྲིད་པ་གསུམ་
དུ་འཛོམས་པ་སྟོང་དང་གཉིས་འབྱུང་སྟེ། སྟོང་དང་གཅིག་ནི་ཐུགས་རྗེ་མཉམ་པའོ། །སྟོང་དང་གཅིག་ནི་མཐུ་སྟོབས་མཉམ་པའོ། །མི་མཇེད་འཇིག་རྟེན་འདིའི་ཆགས་
ཡུན་ནི། བར་གྱི་བསྐལ་པ་བཞི་ནས་ཉི་ཤུ་ཡུན་དུ་ཆགས་ཤིང་། ཉི་ཤུ་ཡུན་དུ་གནས། ཉི་ཤུ་ཡུན་དུ་འཇིག་ཅིང་། ཉི་ཤུ་ཡུན་དུ་སྟོངས། དེ་ལྟར་བརྒྱད་ཅུ་ལོན་
པ་བསྐལ་པ་ཆེན་པོ་གཅིག །ཆགས་པའི་མིང་ནི་འབྱུང་རྫོགས་བསྐལ་པ་སྟེ། ལྷ་གཤེན་སྲིད་པ་ལྔ་བརྒྱ་ཕྲག་གསུམ་བྱུང་ཞིང་རྫོགས་སངས་རྒྱས་པའོ། །གནས་

པའི་མིང་ནི་མཉམ་ལྡན་བསྐལ་པ་སྟེ། །བདེར་གཤེགས་མཉམ་ལྡན་བྱམས་པའི་མཆོག །གཅིག་གི་རིང་ལ་མི་ཆགས་མི་འགྱུར་གནས་པའོ། །འཇིག་པའི་མིང་
ནི་འཕོ་འགྱུར་བསྐལ་པ་སྟེ། ལྷ་གཤེན་སྲིད་པ་ལྔ་བརྒྱ་ཕྲག་གསུམ་འབྱུང་ཞིང་འཕོ་ཡིན་འགྱུར་བའོ། །སྟོངས་པའི་མིང་ནི་དྲག་རྩུབ་བསྐལ་པ་སྟེ། བདེར་གཤེགས་
མཐུ་ལྡན་སྟོབས་ཀྱི་མཆོག །སྟོང་དང་མཉམ་པར་གཅིག་གི་མཐུ་དང་སྟོབས་འབྱུང་སྟེ། །དེའི་དུས་སུ་སེམས་ཅན་ལས་ཞན་པས། །ནད་མུག་མཚོན་དང་མེ་བདུན་
ཆུ་གཅིག་གིས། །སེམས་ཅན་ལས་ཟད་ཐུགས་རྗེས་དོང་སྤྲུགས་བྱེད་པའོ། །ཤིན་ཏུ་སྡིག་ཚོགས་ཆེ་ནས་སེམས་ཅན་ལུས་པ་དང༌། །དམྱལ་བ་ཚེ་རིང་པོ་རྣམས་
རྟེན་པའི་གནས་ས་མེད་པས། །འདི་རུ་མི་གནས་སྟོན་པའི་ཐུགས་རྗེ་དང༌། །སེམས་ཅན་ལས་ཀྱིས་འཕངས་ནས་ཕྱོགས་བཅུའི་འཇིག་རྟེན་གཞན་དུ་སྐྱེ་བའོ། །དེ་
ལྟར་བསྐལ་པའི་ཆགས་གནས་འཇིག་སྟོངས་བཞི་བྱུང་ནས། །སེམས་ཅན་ལས་དང་སྟོན་པའི་ཐུགས་རྗེ་ཡིས། །བསྐལ་པ་ཆགས་གནས་འཇིགས་སྟོངས་གྲངས་མེད་པར་

རིམ་པས་འབྱུང་བའོ། །གནས་དང་སྟོངས་གཉིས་བདེར་གཤེགས་གཉིས་ཀྱི་ཐུགས་རྗེས་འགྲོ་དོན་བྱེད་པའོ། །ཆགས་དང་སྟོངས་གཉིས་བདེར་གཤེགས་གསུམ་
ཕྲག་ལྔ་བརྒྱ་ལྔ་བརྒྱའི་ཐུགས་རྗེས་འགྲོ་དོན་བྱེད་པའོ། །ཆགས་འཇིག་ལྔ་བརྒྱ་ལྔ་བརྒྱའི་བར་ར་ལ། བར་གྱི་བསྐལ་པ་ཕྲ་མོ་རེ་ཡིས་བྱའོ། །ལས་དང་ཐུགས་
རྗེའི་དབང་གིས་འཇིག་རྟེན་ཁམས་འདི་ཡང༌། ཡང་ཡང་ཡོམ་ཡོམ་ཤིན་ཏུ་གཡོས་ཤིང་མཐོ་བཅད་དང་ཟུར་བསྙལ་ཙམ་རེ་འཇིགས་པའོ། །ཆགས་འཇིགས་ལྔ་བརྒྱ་ལྔ་
བརྒྱའི་བར་རེ་རུ། བདེར་གཤེགས་ལྷ་གཤེན་སྲིད་པ་སྔ་རབས་འདས་ནས་ཕྱི་རབས་བྱོན་ཙམ་ན། སྔ་རབས་འདས་པའི་བསྟན་པ་རྗེས་བཞག་ཀྱང༌། །འགྲོ་བའི་དོན་མི་
བྱེད་པར་མེད་ཅིང་སྟོངས་སྟེ་འགྲོ། ད་ལྟའི་དུས་འདི་གཤེན་རབ་སྐུ་གསུང་ཐུགས་ཀྱིས་འདུལ་བ་རིམ་པས་རྫོགས་ནས་སུ། སླད་ཀྱི་སྟོན་པ་ཡེ་ནས་སྲིད་བུ་ཆུང༌། །ཐུགས་
རྗེ་ཐབས་ཀྱིས་འགྲོ་བའི་དོན་ལ་འབྱོན། །བྱོན་པའི་དུས་དེར་གཤེན་རབ་བསྟན་པ་ཡང༌། །སྐུ་གདུང་ཐམས་ཅད་དར་བརྒྱང་བ་བཞིན་དུ་འགྲོ། །སྐུ་གཟུགས་ཐམས་

ཅད་བྱ་འཕུར་བ་བཞིན་དུ་འགྲོའོ། །གསུང་རབ་ཐམས་ཅད་དུང་ཕྱིས་པ་བཞིན་དུ་འགྲོའོ། །དེ་ནས་སླད་ཀྱི་སྟོན་པ་ཚེ་ལོ་བཅུ་པའི་འདྲེན་སྟོན་མཛད་ཙམ་ན། འཇིག་རྟེན་
ཁམས་ཀྱང་འདི་ལྟ་མ་ཡིན་ཏེ། །བར་གྱི་བསྐལ་པ་ཕྲ་མོ་གཅིག་གིས་མཐོ་བཅད་ཟུར་བསྙལ་ནས། །མེ་ལོང་སྦུབ་པ་བཞིན་དུ་འཇམ་ཞིང་ཁ་དོག་གསལ། །དུས་
དེར་སེམས་ཅན་དགེ་ཚོགས་ད་ལྟ་བསགས་པ་རྣམས། གྲུབ་པ་ཐོབ་ནས་བར་དེར་སྐྱེས་ནས་མངོན་སངས་རྒྱས་ཏེ་འགྲོའོ། །འདུས་པ་རིན་པོ་ཆེའི་རྒྱུད་གཟེར་མིག་
གི་ལེའུ་བཅོ་བརྒྱད་པ་འདི་ནི། སྟོན་པའི་ཞལ་ནས་གསུངས་པའི་བོན་སྒོ་བཞི་མཛོད་དང་ལྔའི་ནང་ནས། གཙང་མ་མཐོ་ཐོག་སྤྱི་རྒྱུག་ཏུ་གཏོགས་སོ། །གཙང་མ་
མཐོ་ཐོག་སྤྱི་རྒྱུག་ནི། མདོ་ཆེན་པོ་བཞི་བཞུགས་སོ། །བཞི་བཞུགས་པ་གང་ཞེ་ན། དུས་གསུམ་གཤེན་རབ་བྱུང་ཁུངས་ཀྱི་མདོ་དང་གཅིག །ཁམས་
གསུམ་སེམས་ཅན་སྐྱེ་འཆིའི་མདོ་དང་གཉིས། འཇིག་རྟེན་སྣོད་བཅུད་འབྱུང་བ་ཆགས་འཇིག་གི་མདོ་དང་གསུམ། བླ་མེད་གོ་འཕང་སྒྲུབ་ཐབས་ཀྱི་མདོ་དང་

བཞིའོ། །འདུས་པ་རིན་པོ་ཆེའི་རྒྱུད་འདི་ནི། མདོ་ཆེན་པོ་བཞིའི་ནང་ནས། དུས་གསུམ་གཤེན་རབ་བྱུང་ཁུངས་ཀྱི་མདོར་གཏོགས་སོ། །དེ་ལ་ཡང་
སྔ་རབས་འདས་པ་དང༌། སླད་ཀྱིས་འབྱོན་པའི་རྣམས་ནི་ཟུར་ཙམ་སྒྲ་འཕངས་ནས་བསྟན་པའོ། །ད་ལྟའི་སྟོན་པ་གཤེན་རབ་ཇི་བཞིན་འབྱོན་ཅིང་། 
འདས་པའི་ལོ་རྒྱུས་ཞིབ་པར་འདིའི་ནང་ནས་བསྟན་པའོ། །འདས་པ་དང་མ་བྱོན་པ་གཉིས་ཀའི་གཏན་ཚིགས་ནི། དུས་གསུམ་གཤེན་རབ་བྱུང་ཁུངས་ཀྱི་མདོ་
ཡི་ནང་ན་ཞིབ་པའོ། །འདུས་པ་རིན་པོ་ཆེ་འདི་མདོ་ཆེན་པོ་བཞིའི་ནང་ནས་བཏུས་ཅིང་གཞན་དུ་བཀོལ་པའོ། །འདི་དང་པོ་གཤེན་རབ་ཉིད་ཀྱི་ཞལ་ནས་གསུངས། 
གཤེན་རབ་མྱ་ངན་ལས་འདས་ནས། གདུང་འཚོབ་མུ་ཆོ་ལྡེམ་དྲུག་གིས། གཤེན་རབ་ཀྱི་བཀའ་ལ་བརྟེན་ནས། རིག་པ་མང་པོར་ཕྱེས། མུ་ཆོ་
འདས་ནས་མཁས་པ་རིམ་པས་བྱུང༌། རྟག་་གཟིགས་ལ་མཁས་པ་དམུ་ཙ་ཏྲ་ཧེ་ཕེ་དང༌། ཁྲི་ཐོག་པར་ཙ་མ་དང༌། འགུར་ཧི་ལི་སྤར་ཡ་དང་གསུམ་བྱུང་།

དེ་ནས་རྫུ་འཕྲུལ་གྱི་རྐང་པ་ཐོབ་པའི་ལོ་ཙྪ་བ་གསུམ་བྱུང་སྟེ། རྒྱ་གར་ལ་མཁས་པ་ལྷ་བདག་སྔགས་དྲོ་དང༌། རྒྱ་ནག་ལ་མཁས་པ་ལེགས་
ཏང་རྨང་པོ་དང༌། ཁྲོམ་ལ་མཁས་པ་གསེར་ཐོགས་ལྕེ་འབྱམས་གསུམ་གྱིས་བསྒྱུར་ཅིང་གཏན་ལ་ཕབ་པའོ། །དེ་ནས་མཁས་པ་ཆེན་
པ་བཞི་བྱུང་སྟེ། བོད་ལ་མཁས་པ་ལྡེ་གྱིམ་ཚ་རྨ་ཆུང་དང༌། མི་ཉག་ལ་མཁས་པ་ལྕེ་ཚ་མཁར་བུ་ཆུང་དང༌། སུམ་པ་ལ་
མཁས་པ་མུ་སྤུངས་གསལ་ཏང་དང༌། ཞང་ཞུང་ལ་མཁས་པ་སྟོང་རྒྱུང་མཐུ་ཆེན་དང༌། བོད་ལ་མཁས་པ་སེ་ཤ་རི་དབུ་ཆེན་དང་།
དེ་རྣམས་ལས་འགྱུར་བ་མང་གིན། མཁས་པ་དེ་བཞིའི་རིང་ལ་བོན་གྱི་བསྟན་པ་དར་བ་ལ། བར་དུ་ཆོས་ཀྱི་འཕྲ་དོགས་དེས་གོང་དུ་། 
སོང་བས། ཉོན་མོངས་པ་སྐྱེས་ནས་བསྣུབས་སོ། །དུས་སུ་བབ་པས་དྲང་རྗེ་བཙུན་པ་གསེར་མིག་གིས། ལྷོ་ཕུགས་ཀྱི་གླིང་

༄༅༅།།      །།ཁྲི་དང་དུར་ཁྲོད་ནང་ནས་སྒོད་ནས་འཕེལ་བའོ། །བཏོན་ནས་གཏན་ལ་ཕབས་སོ། །སླད་ཀྱི་སྟོན་པའི་ལེའུ་སྟེ་བཅོ་བརྒྱད་པ་
རྫོགས་སོ། །བཀྲ་ཤིས་དཔལ་འབར་འཛམ་གླིང་རྒྱན་དུ་བྱོན། །དགེའོ། །སརྦ་མྒང་ལམ།།
༄༅།། སངས་རྒྱས་ཀྱི་མཛད་མདོ་འབྲིང་པོ་འདི་ཡི་དཔར་རྩ་འབྲི་བྱེད་མདོ་སྨད་ཨུང་སྤྲང་ལྡོང་བཙུན་པ་བསོད་ནམས་རྒྱལ་མཚན་ཀྱི་རབ་ལོ་༩༣༩ ཟླ༡༠ ཆེས༥་ལ་འཕགས་ཡུལ་
དུ་གྲུབ་ཟིན་པས་སངས་རྒྱས་ཀྱི་བསྟན་པ་སྒོ་ཀུན་ནས་ཕྱོགས་ཀུན་ཏུ་དར་ཞིང་། འགྲོ་རྣམས་མྱུར་དུ་སངས་རྒྱས་ཐོབ་པར་གྱུར་ཅིག                །ལན་ཅིག་ཞུས་སོ།།      །།

༄༅།  །ཕན་བདེ་རྒྱ་མཚོ་འབྱུང་བའི་གཏེར་མཛོད་དེ། །སྒྲིབ་གཉིས་སྨག་དཔུང་བསལ་བའི་འོད་པོ་ཆེ། །ཀུན་མཁྱེན་ལམ་བཟང་འདོམས་པའི་གཞུང་གཅིག་པུ། །ཡིན་ཚུལ་མཐོང་བའི་དད་པའི་བློས་
བསྐུལ་ནས། །བོན་སྦྱིན་ཕྱོགས་མེད་འབྱེད་དང་ལྷན་གཅིག་པར། །བསྟན་པའི་ས་བོན་སྦས་པའི་ངང་ཚུལ་ཅན། །གང་གི་བྱ་བ་དཀར་པོའི་ཡོན་ཏན་གང་། །མཐའ་ཡས་འགྲོ་རྣམས་
རྫོགས་སངས་རྒྱས་ཕྱིར་བསྔོ། །འདིའི་སྐབས་སྨན་རིའི་མཁན་ཆེན་ཤེས་རབ་བློ་གྲོས་ཀྱི་ཕྱག་རྫས་ནས་སྒོར་༥༠༠  སྤ་བླ་་ཀུན་བཟང་རྣམ་རྒྱལ་ནས་སྒོར་༡༠༠༠ བ་སླེ་བླ་མ་གཙུག་
ཕུད་རྒྱལ་མཚན་ནས་སྒོར་༡༠༠ ཨ་མདོ་ཤར་པ་ཆེ་ཀོ་འདས་པའི་ཆེད་བྱམས་མ་དང་བཀྲ་དགའ་གཉིས་ནས་སྒོར་༥༠༠ བསྟན་པ་མཆོག་རྒྱས་ནས་སྒོར་༡༠༠ འཕན་ཆུ་བ་གྲྭ་བཞི་
ནས་སྒོར་༥༠ དགེ་བཤེས་སངས་རྒྱས་བསྟན་འཛིན་ནས་སྒོར་༡༠༠ ཀླུ་སྒོ་ནས་སྒོར་༢༠ བཀྲ་དགའ་ནས་ཀློང་རྒྱས་ཀྱི་ཆེད་དུ་སྒོར་༢༠༠ ཨ་མེ་རི་ཁ་སྐུ་ཞབས་རྗོན་སི་མེཐ་ནས་སྒོར་༢༠༠
འབྲུག་ཡག་རླེ་ནས་སྒོར་༦བཅས་ཀྱིས་མཐུན་རྐྱེན་སྦྱར་བ་དང་། ཞུས་དག་གི་མཐུན་རྐྱེན་ཡོངས་འཛིན་སངས་རྒྱས་བསྟན་འཛིན་དང་སྤ་བླ་ཀུན་བཟང་རྣམ་རྒྱལ་ཕྲན་

བཅས་ཀྱིས་མ་དཔེ་གསུམ་དུ་གཏུགས་ཏེ་གང་འཁོབས་སུ་བྱས་ཁུལ་ལགས་ཤིང་ད་དུང་དཔྱད་གཟིགས་ཞིབ་འཛུགས་ཡོང་བ་བཅས་སྨན་རེ་བ་བསྟན་
འཛིན་རྣམ་དག་གིས་ཕྱི་ཟླ་ལོ་༡༩༦༥ ཟླ་༡༢ ཚེས་༡་ལ་སྨོན་པ་དགེ།      །།

༄༅།།      །།མདོ་གཟེར་མིག་གི་དཀར་ཆག་ང་བཞུགས། མི་མཇེད་འཇིག་རྟེན་འདུལ་བའི་སྟོབས་པོ་ཆེ། །སྟོན་པ་བླ་མེད་དེ་ལ་ཕྱག་འཚལ་
ལོ། །དེ་ལྟར་མཆོད་པར་བརྗོད་ནས་འདིར་བརྩོད་ལྡན་ཚེ་ལོ་བརྒྱ་པའི་སྟོན་པ་རྫོགས་པའི་སངས་རྒྱས་རྣམ་འདྲེན་གཤེན་རབ་མི་བོ་ཀུན་ལས་རྣམ་པར་རྒྱལ་བ་
དེ་ཉིད་ཚངས་རྒྱུངས་དབུ་མའི་དཔལ་དུ་བྱོན་ཏེ་མཛད་ཆེན་རྣམ་པ་བཅུ་གཉིས་མཛད་པའི་ཚུལ་ཞིབ་རྒྱས་སུ་སྟོན་པའི་གཞུང་དྲི་མེད་གཟི་བརྗིད་རབ་ཏུ་འབར་བའི་མདོ་
དང་། དོན་གྱི་ཆ་ནས་མཛད་པའི་རྣམ་གྲངས་ཕལ་ཆེར་སྟོན་ཞིང་ཚིགས་ཚོགས་བསྡུས་པ་དང་། ཆོ་གའི་རིམ་པ་མང་པོ་མ་བསྟན་པ་འབྲིང་པོ་གཟེར་མིག་ཅེས་
པ་དང་། མཛད་པའི་རིམ་པ་ཉུང་ངུའི་ཚིག་གིས་བསྟན་ཅིང་སྒྲུབ་ཐབས་མི་སྟོན་པའི་མཛད་མདོ་བསྡུས་པ་དང་གསུམ་དུ་ཡོད་ཅིང་། ད་ལྟ་འདིར་མདོ་འབྲིང་

པོ་གཟེར་མིག་དཀར་ཆགས་ཐོ་ལོང་ཙམ་ཞིག་འབྲི་བ་ལ། དང་པོ་མདོ་འདི་ཉིད་ཀྱི་ལེ་ཚན་སྔ་མ་མང་ཤོས་རྫོགས་པའི་སངས་རྒྱས་རྒྱལ་བ་གཤེན་རབ་མི་བོས་གདུལ་
བྱ་ཐ་དད་པ་དུ་མར་གསུངས་པ་རྣམས་སངས་རྒྱས་མྱ་ངན་ལས་འདས་པའི་རྗེས་སུ་ལོ་གཅིག་ནས་མཆོག་གྱུར་སྡུ་འཁོར་བཅུ་གསུམ་གྱི་ནང་ཚན་འ་ཞ་གསང་བ་
མདོ་བསྡུས་གྱིས་མདོ་སྡེའི་བཀའ་ཡི་བསྡུ་བ་མཛད་ནས་ད་ལྟ་རབ་བྱུང་བཅུ་དྲུག་གི་ནང་ཚན་ལྕགས་གླང་ལོ་ཡན་ཆད་དུ་ལོ་དགུ་སྟོང་བདུན་བརྒྱ་བདུན་ཅུ་དོན་བདུན་
འདས་པ་ཡིན་ལ། བཀའ་བསྡུ་གྲུབ་ནས་མི་ལོ་ཆིག་སྟོང་བརྒྱད་བརྒྱ་ཤིང་འབྲུག་སྟོན་ཟླ་ཐ་ཆུང་སྟེ། ཟླ་བ་དགུ་པའི་ཚེས་བཅོ་ལྔ་ལ་གདུང་འཚོབ་མུ་ཆོ་
ལྡེམ་དྲུག་ནམ་མཁའི་ལྷ་ཡི་འཁོར་དང་བཅས་ཏེ་ལྷ་མིན་གྱི་ཡུལ་ནས་འོལ་མོ་ལུང་རིང་དུ་ཕེབས་ཏེ་གཤེན་རབ་གཤེན་རབ་གསུང་གི་དབུ་བཙུགས་པ་ནས་བཟུང་
སྟེ་ད་བར་འདས་པའི་ལོ་གྲངས་བདུན་སྟོང་དགུ་བརྒྱ་བདུན་ཅུ་དོན་བདུན།༼༧༩༧༧༽ སློབ་དཔོན་མུ་ཆོ་ལྡེམ་དྲུག་དེས་སྒོ་བཞི་མཛོད་ལྔའི་བོན་སྡེ་ལ་མི་ལོ་ཉིས་བརྒྱ་དང་དགུ་བཅུ་

གོ་དགུར་༼༢༩༩༽ ཀློག་བཤད་བོན་གྱི་འཁོར་ལོ་རྒྱ་ཆེན་པོ་བསྐོར་བས་ཤེས་རབ་ཀྱི་རྩལ་དང་ལྡན། རྒྱལ་བསྟན་གསལ་བར་ནུས་པའི་སྐྱེས་མཆོག་མང་དུ་
བྱུང་ཡང་། མཆོག་ཏུ་གྱུར་པ་འཛམ་གླིང་བསྟན་པའི་རྒྱན་དྲུག་བྱུང་བ་ཡིན་ཞིང་། རྒྱན་དྲུག་ནི། རྟག་གཟིགས་ལ་མཁས་པ་མུ་ཙ་ཏྲ་ཧེ་སེ་དང་། ཁྲི་ཐོག་པར་
ཙ་མ་དང་། གྷུ་ཧི་ལི་སྤར་གསུམ་བྱུང་། རྒྱ་གར་ལ་མཁས་པ་ལྷ་བདག་སྔགས་དྲོ། རྒྱ་ནག་ལ་མཁས་པ་ལེགས་ཏང་རྨོང་པོ་བྱུང་། ཕྲོམ་ལ་མཁས་པ་
གསེར་ཐོག་ལྕེ་འབྱམས་དང་དྲུག་བྱུང་ཞིང་། འདི་རྣམས་སྤྲུལ་པའི་སྐྱེས་མཆོག་རྫུ་འཕྲུལ་གྱི་ཞབས་དང་ལྡན་ཞིང་མངོན་ཤེས་ཀྱི་རྩལ་རྫོགས་པ་ཤ་སྟག་གོ། །
རྟག་གཟིགས་པ་གསུམ་ནི་འཁྲུངས་ཡུལ་རྟག་གཟིགས་འོལ་ལོ་ལུང་རིང་དང་། གཞན་གསུམ་ནི་རྒྱ་གར། རྒྱ་ནག །ཕྲོམ་དང་གསུམ་གྱི་ཡུལ་དུ་འཁྲུངས་
ཤིང་རྫུ་འཕྲུལ་ཞབས་ཀྱིས་འོལ་མོ་ལུང་རིང་དུ་ཕེབས་ཏེ་སློབ་དཔོན་མུ་ཆེ་ལྡེམ་དྲུག་གི་དྲུང་དུ་གཏུགས་ནས་ལོ་པཎ་ཆེན་པོར་གྱུར་རྗེས་སུ་རང་རང་གི་ཡུལ་དུ་རྟག་

གཟིགས་འོལ་མོ་ལུང་རིང་གི་སྐད་ལས་བོན་སྡེ་བསམ་གྱིས་མི་ཁྱབ་པ་བསྒྱུར་བར་གསུངས་ཏེ། གཟེར་མིག་གི་ལེའུ་བཅུ་བདུན་ ༼༢༨༤༽ ལས། སྟོན་པའི་
ཞལ་ནས་གསུངས་པའི་སྒོ་བཞི་མཛོད་དང་ལྔ་ལ། དེར་འཚོགས་སློབ་བུ་རིག་པ་ཅན་གྱིས་ཡས་མར་བགླགས། གང་དུ་གཏུགས་ཤིང་མ་གོ་བ་རྣམས་ལ་སློབ་དཔོན་
མུ་ཆོས་ཡས་མར་བཤིག་ཅིང་བཤད། དེ་ལྟར་ཀློག་བཤད་འཁོར་ལོ་བསྐོར་བའི་ཡོན་ཏན་གྱིས། རྟག་གཟིགས་གྱི་ཡུལ་དུ་ཤེས་པའི་རྒྱུད་བྱང་ནས། ཤེས་རབ་ཀྱི་
ཚད་སླེབ་པའི་མཁས་པ་ཆེན་པོར་གྱུར་པ་མི་གསུམ་བྱུང་། མུ་ཙ་ཏྲ་ཧེ་སེ་དང་། ཁྲི་ཐོག་པར་ཙ་མ་དང་། གྷུ་ཧི་ལི་སྤར་གསུམ་བྱུང་། རྒྱ་གར་ལ་མཁས་ནས་
ལོ་ཙར་གྱུར་པ། ལྷ་བདག་སྔགས་དྲོ་བྱུང་། རྒྱ་ནག་ལ་མཁས་ནས་ལོ་ཙར་གྱུར་པ་ལེགས་ཏང་རྨང་པོ་བྱུང་། ཕྲོམ་ལ་མཁས་ནས་ལོ་ཙར་གྱུར་པ་གསེར་ཐོག་
ལྕེ་འབྱམས་བྱུང་། ལོ་ཙ་བ་དེ་གསུམ་ནི། སེམས་ཅན་གྱི་བསོད་ནམས་ཀྱིས། རྫུ་འཕྲུལ་གྱི་རྐང་པ་དང་ལྡན་པས། སློབ་དཔོན་གྱི་སྤྱན་སྔར་སྦྱངས་པས།

ཤེས་རབ་གྱི་ཚད་སླེབས་སོ། །ཞེས་གསུངས་པའི་ཕྱིར། དེ་རྗེས་གདུང་འཚོབ་མུ་ཆོ་ལྡེམ་དྲུག་ལྷ་མེན་གྱི་སྟོན་པར་གཤེགས་ནས་ད་བར་མི་ལོ་བདུན་
སྟོང་དྲུག་བརྒྱ་བདུན་ཅུ་དོན་བརྒྱད་སོང་ཞིང་། རྟག་གཟིགས་ཀྱི་ཕྱི་རོལ་འཛམ་གླིང་གི་ཡུལ་གྲུ་རྣམས་སུ་བོན་སྡེ་ཐེག་པ་རིམ་དགུ་རིམ་པར་དར་བ་ནི། སྔོན་བདག་
ཅག་གི་སྟོན་པ་རྫོགས་པའི་སངས་རྒྱས་རྟག་གཟིགས་ཀྱི་ཡུལ་ནས་བོད་ཡུལ་རྐོང་པོ་བར་དུ་ཕེབས་པའི་དུས་སུ་ཞལ་ནས་སྨོན་ལམ་བཏབ་པ། མདོ་གཟེར་མིག་
གི་ལེའུ་བཅུ་གཉིས་པ། གཤེན་རབ་གྱི་ནོར་ལ་བདུད་ཀྱིས་ཆོ་འཕྲུལ་བསྟན་པའི་ལེའུ་ལས། དེ་ནས་གཙང་མ་ལུ་མ་དགུ་གྱེས་སུ་བྱོན་ནས། ཞལ་ནས་སྨོན་
ལམ་བཏབས་པ། བོད་ཀྱི་བོན་པོ་ཐམས་ཅད་ཀྱང་། བསྟན་པ་བཞག་པའི་ད་རུང་གནས་མེད་པས། ནམ་ཞིག་ཐེག་པ་རིམ་དགུའི་བོན་དར་ནས་སྤྱོད་པར་ཤོག །
ཞེས་གསུངས་པ་ལྟར་སྨོན་ལམ་དུས་སུ་གྲུབ་སྟེ་སྤྱིར་བོན་སྡེ་ཐེག་པ་རིམ་དགུ་བྱུང་ཞིང་། དགོས་སུ་མདོ་འདི་ཉིད་བོད་ཡུལ་དུ་བྱུང་ཚུལ་ནི། ཞང་ཞུང་བར་མའི་

ཡུལ་གྱི་རྒྱལ་པོ་གྱེར་ཝེར་ཐ་ཚན་ཧི་སང་སྐྱ་ཞེས་བྱ་བའི་སྲས་རྒྱལ་གཤེན་མི་ལུས་བསམ་ལེགས་ཞེས་མཁས་དང་གྲུབ་པའི་བདག་ཉིད་ཆེན་པོ་དེས། སྡུད་
འཁོར་བཅུ་གསུམ་གྱི་ནང་ཚན་གཏོ་བུ་འབུམ་སངས་རབ་ཏུ་བྱུང་བའི་མཚན་དྲང་སྲོང་རྒྱལ་བ་ཞེས་པ་དེའི་དྲུང་ནས་མདོ་འདི་ཞུས་པ་ཡིན་ཏེ། མ་རྒྱུད་ཐུགས་རྗེ་ཉི་
མའི་སྒོམ་འབྲེལ་ཉི་མའི་དཀྱིལ་འཁོར་གྱི་དབུ་འཆད་རྒྱལ་གཤེན་ཉིད་ཀྱིས་མཛད་པའི་ལེའུ་ལས། མཚན་ཉིད་སྡེ་ལྔའི་བོན་དྲང་སྲོང་རྒྱལ་བ་ལ་ཡང་གསན། ཞེས་དང་།
བླ་ཆེན་དྲན་པས་མཛད་པའི་བྱང་སེམས་གབ་པའི་འགྲེལ་བཞི་ལས། གཤེན་དྲང་སྲོང་རྒྱལ་བས་མཚན་ཉིད་སྡེ་ལྔའི་བོན་ཤིན་ཏུ་སྤྲོས་ཏེ་རྒྱས་པར་བརྒྱུད།
ཞེས་གསུངས་པའི་མཚན་ཉིད་སྡེ་ལྔ་ནི། འབུམ་སྡེ། འདུལ་བའི་སྡེ། མདོ་སྡེ། མཛོད་སྡེ། དབུ་ཚད་རིགས་པའི་སྡེ་དང་ལྔ་སྟེ། ཀུན་རྫོབ་ལ་དཔྱོད་པའི་བློ་ཡི་ཡུལ་དུ་མ་གྱུར་
པས་ན་ཟབ་མོ་དང་། དེ་ཐབས་ཇི་ལྟ་བུ་ལ་བསྟེན་ཏེ་ཉམས་སུ་ལེན་པ་དང་། ཉམས་སུ་བླངས་ནས་མཐར་འབྲས་བུ་རྫོགས་པའི་སངས་རྒྱས་ཇི་ལྟར་ཐོབ་པའི་ཚུལ་སོགས་སྟོན་

པའི་ཚིགས་ཀྱི་ཆ་ལ་ཚིགས་བཞི་ཚིགས་སུ་བཅད་པ་འབུམ་ཕྲག་གི་གྲངས་དང་ལྡན་པས་འབུམ་དང་། ཡང་བརྗོད་དོན་དེ་ཁོ་ན་ཉིད་དང་། མངོན་རྟོགས་
ཀྱི་རིམ་པ་དག་ཉམས་སུ་ལེན་པའི་ཐབས་ལ་ཆ་མ་ལུས་པ་ཁམས་ཆེན་པོ་བརྒྱད་དང་མཚོན་བྱེད་བཞི་བཅུ་ཞེ་ལྔའི་སྒོ་ནས་འདོམས་པའི་གསུང་རབ་ཁམས་བརྒྱད་ཅེས་
པ་དང་། ཕྱི་ལུས་ཀྱི་སྤྱོད་ཚུལ་དང་། ནང་སེམས་ཀྱི་ཁྲིམས་ཇི་སྙེད་མཆིས་པ་རྣམས་ལ་སྤངས་བླངས་ཕྲ་ཞིང་ཕྲ་བ་ནས་བྱས་པ་ལ་བརྟེན་ཏེ་ཉེས་སྐྱོན་གྱི་དྲི་མ་འདུལ་
བའམ། སྤང་པའི་ཚུལ་སྟོན་པའི་སྡེ་དང་། དཀར་པོ་དགེ་བའི་ལས་དང་། ནག་པོ་སྡིག་པའི་ལས་དགེ་སྡིག་ལུང་དུ་མ་བསྟན་པའི་ལས་ཕྲ་རགས་གང་ཡིན་གྱི་འབྲས་བུ་
ཆུད་མི་ཟ་བར་འབྱུང་ངེས་པའི་ཚུལ་བརྗོད་བྱའི་གཙོ་བོར་བྱས་ནས་སྟོན་པ། སྟོན་ཚུལ་ཡང་མདོ་རྩའམ། གནད་འགག་ཐམས་ཅད་ཞིབ་གསེས་ཀྱིས་སྟོན་པའི་སྡེ་དང་།
ཕྱི་སྣོད་སྟོང་གསུམ་གྱི་བཀོད་པ། ནང་བཅུད་སེམས་ཅན་གྱི་ཡིན་ལུགས། དང་པོ་ཆགས་ཚུལ། དེ་ནས་གནས་ཚུལ། དེ་རྗེས་སུ་འཇིག་པ། དེ་འོག་ཏུ་སྟོངས་པ།

རྣམས་ཀྱི་ཚུལ་དང་། གཞན་ཡང་དང་པོ་རྟོགས་འཁྲུལ་གྱི་གཡོ་སྟངས། དེ་རྗེས་དེ་ཡི་ཚུལ་ལ་སྤྱོད་སྟངས། དེ་རྗེས་སྟོབས་ལྡན་ལམ་གྱིས་སྒྲིབ་གཉིས་གཞོམས་ཚུལ།
མཐར་ཐུག་ཉེས་ཟད་ཡོན་ཏན་གྱི་ཕུང་པོ་ཐམས་ཅད་མཁྱེན་པ་འགྲུབ་པའི་ཚུལ་སོགས་སྒོ་ཇི་སྙེད་ནས་མ་ཚང་བ་མེད་པར་སྟོན་པ། འདོད་འབྱུང་གི་བང་མཛད་
ལྟ་བུའི་སྡེ་དང་། མི་བསླུ་བར་ངེས་པའི་ཚད་མའི་བློ་ཡིས་རྟོགས་བྱའམ། གཞལ་བྱ་དམ་པ་ཐེག་གསུམ་རང་རང་གིས་བཞག་པའི་གཞི་ལམ་འབྲས་གསུམ་གྱི་
མཐའ་བྲལ་དབུ་མ་དང་། གསུང་རབ་རྒྱ་མཚོ་ལྟ་བུའི་ཚུལ་རྣམས་དྲང་ངེས་ཀྱི་རྣམ་པ་མ་འདྲེས་པར་དབྱེ་སྡེ་ཐམས་ཅད་མཁྱེན་པའི་ལམ་བཙལ་བའི་ཐབས་གཅིག་
པུ་དང་། དྲི་མེད་ལམ་ལ་མ་རྟོགས་ལོག་རྟོག་ཐེ་ཚོམ་རྣམས་འཇོམས་པའི་ཚུལ་སྟོན་པའི་ཚད་མ་རིགས་པའི་སྡེ་རྣམས་ཡིན་ཏེ། ཤེས་ཕྱིན་སྐབས་དང་པོའི་རྣམ་
བཤད་དུ་དྲངས་པའི་ཤེལ་བྲག་མའི་བོན་ལས། ཟབ་མོ་སྟོན་པ་འབུམ་གྱི་སྡེ། །ཚུལ་ཁྲིམས་རྣམ་དག་འདུལ་བའི་སྡེ། །ལས་འབྲས་སྟོན་པ་མདོ་ཡི་སྡེ། །ཆགས་

འཇིག་སྟོན་པ་མཛོད་ཀྱི་སྡེ། །གཞལ་བྱ་དབུ་ཚད་རིགས་པའི་སྡེ། །ཞེས་གསུངས་པ་ལྟར་ལྔའོ། །གཞན་ཡང་རྒྱལ་གཤེན་མི་ལུས་བསལ་ལགས་ཀྱི།
ཕྱག་ཏུ་མཛད་མདོ་འདི་ཉིད་ཡོད་དེ། རྒྱལ་གཤེན་གྱིས་མཛད་པའི་མ་རྒྱུད་ཐུགས་རྗེ་ཉི་མའི་ཐར་ལམ་རིན་པོ་ཆེ་ཐེམ་སྐས་ཀྱི་འབྲེལ་བ་ལས། དག་པ་གསལ་བ་
ཤེས་པ་གསུང་གྱིས་རང་ལུས་སྦྱིན་པ་བཏང་བའི་ལུང་དྲངས་པ་མདོ་གཟེར་མིག་ལེའུ་བཅོ་བརྒྱད་ནས་གོ་ཕུག་ཡེ་ཤེས། ཞེས་གསུངས། ཡང་རྒྱལ་གཤེན་ཉིད་ཀྱིས་
མཛད་པའི་གྲོལ་ལམ་རིན་ཆེན་འཕུར་རྐྱེན་གྱི་འགྲེལ་བ་ལས། ཚིག་བཞི་ཚིགས་སུ་བཅད་པ་གཅིག་གིས་རྟོགས་ན་རབ་མཆོག་རྒྱལ་བ་ཡིན། །རྟོགས་
ནས་དོན་བཞིན་བྱས་ན་འབྲས་བུ་མྱུར་དུ་འཐོབ། །ཚོག་གི་ལོ་མ་མང་པོ་མ་རྟོགས་བསྟན་ཕྱིར་ཡིན། །རྟོགས་ནས་དོན་བཞིན་མི་སྒོམ་རང་ལ་སྒུ་བ་བྱེད་
པ་སྟེ། །སེམས་ཀྱིས་ས་ལེར་ཤེས་བཞིན་མེ་དཔུང་ནང་དུ་མཆོངས་པ་ཡིན། །ཞེས་སྟོན་པས་ཕྱི་རྒྱུད་ལས་གསུངས་སོ། །ཞེས་པའི་ལུང་གི་ཚིག་དེ། མདོ་གཟེར་

མིག་གི་སྲས་སྤྲུལ་པའི་ལེའུ་ལས། ཚིག་བཞི་ཚིགས་སུ་བཅད་པ་གཅིག་གིས་རྟོགས་ན་རབ་མཆོག་རྒྱལ་བ་ཡིན། །རྟོགས་ན་དོན་བཞིན་བྱས་ན་
བྱང་ཆུབ་མྱུར་དུ་འཐོབ། །ཚིག་གི་ལོ་མ་མང་པོ་མ་རྟོགས་བསྟན་ཕྱིར་ཡིན། །རྟོགས་ན་ཚིག་བོར་དོན་ལ་མི་སྒོམ་ན། །རང་གིས་རང་ལ་སླུ་བ་བྱེད་པ་སྟེ། །
སེམས་ཉིད་ས་ལེ་མེ་དཔུང་ནང་དུ་མཆོངས་པ་ཡིན། །ཞེས་གསུངས་པ་གཉིས་ཕལ་ཆེར་འགྲིག་འདུག་པས་ཞང་ཞུང་བར་མའི་ཡུལ་དུ་མདོ་གཟེར་མིག་ཡོད་པར་
ཤེས་ནུས་སོ། །རྒྱལ་གཤེན་མི་ལུས་བསམ་ལེགས་ཀྱི་སློབ་མ་གཤེན་ནམ་མཁའ་སྣང་བ་མདོག་ཅན། བླ་མ་འདི་ནི་བོད་རྒྱལ་གཉའ་ཁྲི་བརྩད་པོ་དང་མུ་ཁྲི་
བརྩད་པོ་གཉིས་ཀྱི་མཆོད་གནས་ཀྱི་གྲུབ་ཐོབ་ཆེན་པོ་ཚེ་ཡི་དངོས་གྲུབ་བརྙེད་པ་དེ་ཡིན་ཞིང་། དེའི་སློབ་མ་ཞང་ཞུང་བར་པའི་བོན་པོ་ཨ་ནུ་འཕྲག་ཐག །དེའི་སློབ་མ་ཞང་
ཞུང་སད་ནེ་གའུ། དེ་འཁྲུངས་ཡུལ་དྭང་ར་སེང་གེ་རྫོང་གི་བྲག་ཕུག་གནམ་སྐས་སུ། ཡབ་ཞུང་རྒྱལ་མཚལ་བདེ། ཡུམ་རྒྱལ་ཟ་ཀློང་ཡངས། ཆུ་ཕག་

ལོའི་སྟོན་ཟླ་འབྲིང་པོའི་ཚེས་བདུན་ལ་འཁྲུངས་པ་ཡིན་ཞིང་། མཁས་གྲུབ་ཆེན་པོ་འདིས་ཞང་ཞུང་གི་སྐད་ལས་བོད་སྐད་དུ་བསྒྱུར་བའི་བོན་སྡེ་
ཡང་མང་པོ་སྣང་ངོ་། །བླ་མ་འདི་ཡི་གདམས་པའི་བརྒྱུད་ཚུལ་ལ། ཐི་མར་ཐད་གེ། ཤད་པུ་ར་ཁུག །ཟིང་པ་མཐུ་ཆེན། སྤེ་བོན་ཐོག་འཕྲུལ། སྤེ་བོན་
ཐོག་རྩེ། སྟོང་རྒྱུད་མཐུ་ཆེན། ཤ་རི་བུ་ཆེན། གྱིམ་ཚ་རྨ་ཆུང་། ལྕེ་ཚ་མཁར་བུ། ཧྲིས་པ་གྱེར་མེད། དམུ་ཚ་གྱེར་མེད། ཁོད་སྤུངས་དྲན་པ་ནམ་མཁའི་
བར་དུ་རིམ་པར་བྱུང་ཞིང་། དེ་ནས་བོད་རྒྱལ་ཁྲི་སྲོང་ལྡེ་བཙན་གྱིས་བོན་བསྟན་བསྒྲུབས་པའི་སྐབས་སུ་གྲུབ་པའི་རྩལ་ཐོགས་པ་མེད་པའི་སྐྱེས་མཆོག་རྣམས་
ཀྱིས་མ་འོངས་འགྲོ་བའི་དོན་དུ། བསམ་ཡས། སྤ་དྲོ། ལྷོ་བྲག་སོགས་སུ་གསང་གཏེར་ལྔ་དང་། གཏེར་ཕྲན་སྟོང་དང་བདུན་བརྒྱ་སྦས་པའི་དུས་སུ་མདོ་སྟེ་འདི་ཉིད་
བསམ་ཡས་ཀྱི་ཁྲི་ཐང་དུར་ཁྲོད་ཅེས་པར་སྦས་ནས་ད་བར་ལོ་ཆིག་སྟོང་ཉིས་བརྒྱ་བཅུ་གཉིས་ཙམ་སོང་ཞིང་། ས་འོག་ཏུ་ལོ་ཆིག་བརྒྱ་དང་ཞེ་བཞིའི་སྒོར་བཞུགས་

རྗེས། དྲང་རྗེ་བཙུན་པ་གསེར་མིག་ཅེས་པས་བསལ་ཡས་ཁྲི་ཐང་དུར་ཁྲོད་ནས་རྙེད་དེ། ད་ལྟ་རབ་བྱུང་བཅུ་དྲུག་པའི་ལྕགས་གླང་ཡན་ཆད་དུ་ལོ་ཆིག་སྟོང་བཞི་
བཅུ་ཞེ་བརྒྱད་ཙམ་སོང་ཞིང་། དེ་ནས་མདོ་འདི་ཉིད་བོན་སྡེ་རྣམ་པར་དག་པ་བསྲེགས་བཅད་བརྡར་གསུམ་བྱས་པའི་གསེར་བཞིན་དུ་བོན་གྱི་གྲུབ་མཐའ་ཡང་
དག་མཁྱེན་པའི་པཎྚི་ཏ་རྣམས་ཀྱིས་ངོས་འཛིན་མཛད་ཅིང་། འདིའི་འགྲེལ་བ་ཡང་ཞང་སྟོན་ཚུལ་ཁྲིམས་བློ་ལྡན་གྱིས་མཛད་པ་དང་། ཀློང་རྒྱས་ཁོ་ནའི་འགྲེལ་
པ་འགྲོ་མགོན་བདུད་རྩི་རྒྱལ་མཚན་གྱིས་མཛད་པ་རྣམས་ཡོད་དོ། །དེ་ནི་མདོ་སྡེ་གཟེར་མིག་གི་འགྱུར་གྱི་བྱུང་ཁུངས་ཟུར་ཙམ་བཤད་ནས་མདོ་འདིའི་བརྗོད་
བྱ་ནི། གཙོ་བོར་ཚེ་ལོ་བརྒྱ་པའི་སྟོན་པ་རྒྱལ་བ་གཤེན་རབ་མི་བོའི་རྣམ་ཐར་དང་། རྗོད་བྱེད་ཀྱི་ཚིག་ལ་ལེའུ་བཅོ་བརྒྱད་དུ་བཞུགས་པ་ནི།

ལེའུ། ལེའུ་སོ་སོའི་མིང་དང་བརྗོད་དོན། ལེའུ་ཟིན་མཚམས། ལེའུ་སོ་སོའི་མིང་དང་བརྗོད་དོན། ལེའུ་ཟིན་མཚམས།
༡ སྔ་རབས་འདས་པའི་སྟོན་པའི་རྣམ་ཐར་མདོར་བསྡུས་ཀྱི་ལེའུ། ༼ཀ༽ ༢ན༢ ༦ ལྷ་མོ་སུམ་བརྒྱ་ལ་ཕྱག་བཙལ་བའི་ལེའུ། ༼ཀ༽༧༥ན༣
༢ གཤེན་རབ་ཀྱི་ཡབ་ཡུམ་གྱི་ལོ་རྒྱུས་ཀྱི་ལེའུ། ༼ཀ༽༨ན༥༧ གཤེན་རབ་ཀྱིས་ཁབ་བཞེས་པའི་ལེའུ།༼ཀ༽ ༡༠བ༥
༣ གཤེན་རབ་ཀྱིས་སྐྱེ་བ་བཞེས་པའི་ལེའུ། ༼ཀ༽༡༩ན༢༨ གཤེན་རབ་གྱིས་སྲས་སྤྲུལ་པའི་ལེའུ། ༼ཀ༽༡༡༧མ༦
༤ གཤེན་རབ་ཀྱིས་བསྟན་པ་སྤེལ་བའི་ལེའུ། ༼ཀ༽༣༩བ༤༩ ལྷ་ཤེན་སྲིད་པ་ལྷ་མོ་སྟོང་ལ་ཕྱག་བཙལ་བའི་ལེའུ། ༼ཀ༽༡༤༨བ༡
༥ ལྷ་གཤེན་བརྒྱ་ལ་ཕྱག་བཙལ་བའི་ལེའུ། ༼ཀ༽༤༦བ༣༡༠ གཤེན་རབ་ལ་་བདུད་ཀྱིས་ཆོ་འཕྲུལ་སྣ་དགུ་བསྟན་པའི་ལེའུ། ༼ཀ༽༢༥༦བ༤

ལེའུ་ ལེའུ་སོ་སོའི་མིང་དང་བརྗོད་དོན། ལེའུ་ཟིན་མཚམས། ལེའུ་ཟིན་སོ་སོའི་མིང་དང་བརྗོད་དོན། ལེའུ་ཟིན་མཚམས།
༡༡ བདུད་ཀྱིས་གཤེན་རབ་ཀྱི་འཁོར་ལ་ཆོ་འཕྲུལ་བསྟན་པའི་ལེའུ། ༼ཁ༽ ༡ན༡ ༡༦ སྟོན་པས་འཁོར་སྤངས་དགོན་པ་མཛད་པའི་ལེའུ། ༼ཁ༽ ༢༢༥ན༡
༡༢ གཤེན་རབ་ཀྱི་ནོར་ལ་བདུད་ཀྱིས་ཆོ་འཕྲུལ་བསྟན་པའི་ལེའུ། ༼ཁ༽ ༤༦ན༣ ༡༧ སྟོན་པ་མི་རྟག་མྱ་ངན་ལས་འདས་པའི་ལེའུ། ༼ཁ༽ ༢༤༡ན༡
༡༣ གཤེན་རབ་ཀྱིས་བསྟན་པ་རྣམ་གསུམ་རྗེས་སུ་བཞག་པའི་ལེའུ། ༼ཁ༽ ༧༧ན༢ ༡༨སླད་ཀྱི་སྟོན་པ་ཇི་ལྟར་འབྱོན་པའི་ལེའུ། ༼ཁ༽ ༢༤༡ན༣
༡༤ གཤེན་རབ་ཀྱིས་འཕྲིན་ལས་བཅོ་བརྒྱད་ཀྱི་དོན་བསྟན་པའི་ལེའུ། ༼ཁ༽ ༡༡༨ན༥
༡༥ སྟོན་པས་ཁྱིམ་སྤངས་རབ་ཏུ་བྱུང་བའི་ལེའུ། ༼ཁ༽ ༡༨༨ན༣

༄༅༅།།      །།བདེན་གཉིས་ཟུང་འབྲེལ་མཁྱེན་པའི་གོམས་སྟབས་ཀྱིས། །རྨད་བྱུང་སྤངས་རྟོགས་རྒྱ་མཚོའི་མཐར་ཕྱིན་ནས། །ཟབ་མོའི་ལམ་དེ་འགྲོ་ལ་
འདོམས་མཛད་པ། །བསྟན་པའི་གཙོ་བོ་དམུ་རྒྱལ་སྲས་ལ་འདུད། །གང་དེའི་མཛད་ཕྲིན་ནམ་མཁའི་མཐར་མཉམ་ཞིང་། །རྡོ་རྗེའི་ལྗགས་ལྡན་གྱིས་ཀྱང་
བརྗོད་དཀའ་ན། །བྱིས་པ་བདག་གིས་གཞལ་བའི་ཡུལ་མིན་ཀྱང་། །ཟབ་མོའི་ལུང་མཆོག་ལ་བརྟེན་མདོ་ཙམ་གླེང་། །དེ་ཡང་བདག་ཅག་གི་སྟོན་པ་ཡང་
དག་པར་རྫོགས་པའི་སངས་རྒྱས་བསྟན་པའི་གཙོ་བོ་སྟོན་པ་གཤེན་རབ་མི་བོ་ཀུན་ལས་རྣམ་པར་རྒྱལ་བ་ཞེས་མཚན་སྙན་གྲགས་པའི་གདུགས་དཀར་སྟོང་གསུམ་
ཡང་པའི་བླ་ན་མངོན་པར་འཁོར་བ་དེ་ཉིད་ཀྱིས། དང་པོ་བྱང་ཆུབ་མཆོག་ཏུ་ཐུགས་བསྐྱེད་། བར་དུ་གྲངས་མེད་གསུམ་ལ་ཚོགས་གཉིས་བསགས། མཐར་
ཐུག་འོག་མིན་གྱི་ཞིང་དུ་སྐུ་གསུམ་རྫོགས་པའི་སངས་རྒྱས་ཀྱི་གོ་འཕང་མངོན་དུ་མཛད་དེ། མཐའ་ཡས་འགྲོ་བ་ཡོངས་ཀྱི་དོན་དུ། སྐུ་གསུམ་རྒྱལ་བའི་དཀྱིལ་འཁོར་གྱི་བཀོད་པ་བརྗོད་ལས་

འདས་པ། རྒྱ་ཆེ་བས་བསམ་གྱིས་མི་ཁྱབ། གྲངས་མང་བས་བརྗོད་ཀྱིས་མི་ལོང་། གཏིང་ཟབ་པས་དཔག་གིས་མི་དཔོག་པར་བསྟན་པའི་ནང་ཚན། མི་མཛད་པའི་
སྟོང་གསུམ་འཇིག་རྟེན་འདི་ཉིད་འདུལ་བའི་སྐབས་སུ་མཛད་ཆེན་རྣམ་པ་བཅུ་གཉིས་ཀྱི་དང་པོ་རྣམ་པར་བཞེས་པའི་མཛད་པ་ལ། སྟོན་པ་རབ་བདུན་གྱི་བསྟན་པ་རིམ་བཞིན་
འགྲོ་བའི་དོན་རེ་ཞིག་རྫོགས་ཏེ། ཚེ་ལོ་བརྒྱ་པའི་དུས་ཀྱི་འགྲོ་བ་རྣམས་འདུལ་བའི་སྐབས་སུ་བབ་པའི་ཚེ་ན། ཚད་མེད་ཐུགས་རྗེ་བཞི་ཡིས་བསྐུལ་ཏེ། འོག་མིན་ཞིང་དུ་རྫོགས་སྐུ་
གཤེན་ལྷ་འོད་དཀར་ལ་འགྲོ་བ་འདུལ་བའི་བོན་ལུང་ཞུས། སྲིད་པ་སངས་པོ་འབུམ་ཁྲི་ལ་ཐབས་དང་ཤེས་རབ་ཟུང་དུ་སྦྲེལ་ནས། གནས་རིགས་ཆེན་པོ་བཞི་དང་། གཟུགས་
ཁམས་བཅུ་བདུན་དང་། འདོད་ལྷ་གཞན་འཕྲུལ་དབང་བྱེད་དང་། འཕྲུལ་དགའ་དང་། དགའ་ལྡན། འཐབ་བྲལ་སོགས་ནས་ཡས་ནས་མར་ལ་རིམ་བཞིན་བྱོན་ཏེ། རྩ་
གསུམ་ལྷ་ཡི་ཞིང་དུ་ཕེབས་ནས་བོན་གྱི་འཁོར་ལོ། གཅུང་ཤེས་པ་རྒྱལ་ཚབ་ཏུ་བསྐོས་ཞིང་། རྩུབ་འགྱུར་དྲེགས་པའི་ཚལ་དུ་བྱོན་ཏེ་འཇིག་རྟེན་དྲེགས་པའི་སྡེ་

ཚོགས་དབང་དུ་བསྡུས་ཏེ་བསྟན་པའི་སྲུང་མར་བསྐོས། དེ་ནས་རི་རབ་ཁ་ཁྱེར་ལྷོ་ཕྱོགས་རྒྱལ་པོ་འཕགས་སྐྱེས་པོའི་རྒྱལ་ས་གོང་མ་ཛ་ལན་ཧྷ་རིའི་
རྩེ་མོར་བྱོན་ནས་གཟིགས་དགོངས་ཚད་ལྔ་ཐུགས་ལ་བཀྲམ་སྟེ། ངོ་མཚར་ཆེ་བའི་ཡོན་ཏན་འབུམ་གྱིས་བརྒྱན་པའི་རྟག་གཟིགས་འོལ་མོ་ལུང་རིང་གི་ཞིང་
ཁམས། རྒྱལ་ས་མཁར་བར་སོ་སོ་བརྒྱད་དུ། དམུ་རིགས་འཕྲུལ་གྱི་རྒྱལ་པོའི་གདུང་འཛིན། ཡབ་ནི་མི་བོན་ལྷ་བོན་རྒྱལ་བོན་ཐོད་དཀར་ཞེས་བྱ་བ་དང་།
ཡུམ་ནི་མི་ཕྱི་ལྷ་ཕྱི་ཡོ་ཕྱི་རྒྱལ་བཞད་མ་གཉིས་ཀྱི་སྲས་སུ། ལོ་ཡི་རྒྱལ་པོ་ཤིང་ཕོ་བྱི་བ། ཟླ་བའི་དང་པོ་དཔྱིད་ར་མོ་སྟག་གི་ཟླ་བ། ཞག་གི་སྙིང་པོ་
ཚེས་བཅོ་ལྔ། དུས་ཚོད་ཀྱི་དང་པོ་ནམ་ལངས། སྐར་མ་རྒྱལ་གྱི་རུ་གོང་ལ་སྟོན་པ་མཆོག་གི་གསང་གསུམ་ཡིད་བཞིན་ནོར་བུའི་དཀྱིལ་འཁོར་གྱི་མཚན་དཔེ་
མཁའ་མཉམ་བསྟན་འགྲོ་ཡོངས་ཀྱི་དཔལ་དུ་འཁྲུངས་པ་ནས་བཟུང་། ངོ་ཐོག་ཆུ་ཡོས་འདི་ཡན་ལ་འདས་ལོ་ ༡༧༩༧༩ དེ་ལ་བྲམ་ཟེ་གསལ་ཁྱབ་འོད་

ལྡན་གྱིས་མཚན་བརྟགས་པས། མཚན་བཟང་པོ་སུམ་ཅུ་རྩ་གཉིས། དཔེ་བྱད་བཟང་པོ་བརྒྱད་ཅུ། ངེས་པའི་ཐོ་ཡིག་བཞི་བཅུ། ལེགས་པའི་ཡོན་ཏན་བརྒྱ་རྩ་
བརྒྱད། འོད་ཟེར་གྱི་ཕུང་པོ་བསམ་གྱིས་མི་ཁྱབ་པ། མཁྱེན་པའི་ཡེ་ཤེས་སུམ་བརྒྱ་དྲུག་ཅུ་མངའ་བ། རིན་པོ་ཆེ་ཡི་མི་ལ་འོད་ཟེར་ཕྱོགས་བཅུར་འཕྲོ་བ་རུ་
འདུག་པས་མཚན་ལ། སངས་རྒྱས་བསྟན་པའི་གཙོ་བོ་སྟོན་པ་གཤེན་རབ་མི་བོ་ཀུན་ལས་རྣམ་པར་རྒྱལ་བ་ཞེས་མཚན་གསོལ། དུས་དེར་འཁོར་རྣམ་པ་
གསུམ་དང་སྤྲུལ་པ་རྣམ་པ་གཉིས་སྤྲུལ་ཞིང་། སྔར་སྟོན་པ་ས་སྟོང་དཔལ་འབྱོར་གྱི་བསྟན་པ་ལ་གནས་པའི་འགྲོ་བ་ཀུན་སངས་རྒྱས་ཤིང་སྔར་གྱི་བསྟན་པའི་ལྷག་
མ་རྫོགས་སོ། །དེ་ནས་མི་ལོ་གཅིག་གིས་རིང་གཞོན་ནུ་རོལ་རྩེད་ཀྱི་མཛད་པ་མཛད། དེ་ནས་འཇིག་རྟེན་ཁམས་ཀྱི་མངའ་བོ་ཆེ་རྣམས་ཀྱི་ཞབས་ནས་བཏེགས་
ཏེ། དམུ་རིགས་འཕྲུལ་གྱི་རྒྱལ་པོའི་རྒྱལ་སར་ཕྱུང་སྟེ། སྟོང་གསུམ་འཇིག་རྟེན་ཞིང་ཀུན་མནྜལ་དུ་ཕུལ་ནས་སྲིད་གསུམ་ཡོངས་ཀྱི་མངའ་བདག་ཏུ་མངའ་ཆེན་

གསོལ། དེ་ཡི་ཚེ་ན་རྒྱལ་ཁྲིམས་གསེར་གྱི་ཐིགས་ཤིང་ཀྱང་ལུགས་བཟང་བཀའ་བསྩལ། དེ་ནས་རིག་པའི་གནས་ཆེན་ལྔ་ལས་སངས་རྒྱས་ཀྱི་བསྟན་
པ་ཆགས་པའི་གཞི་བཟོ་རིགས་རྣམས་བསྟན་ཏོ། (༡༧༩༣༨) དེ་ནས་མཛད་པ་གཉིས་པ་རྣམ་པར་སྤེལ་བའི་མཛད་པ་ལ། དེ་ནས་གཤེན་ལོ་བཅུ་གཉིས་མི་ལོ་ཆིག་
སྟོང་ཆིག་བརྒྱ་གོ་བརྒྱད་བཞེས་པའི་བར་དུ། ཐེག་པ་རིམ་དགུའི་གཉེར་དཔོན་རྣམས་དང་འཁོར་ཚོགས་བྱེ་མའི་ལ་ཙམ་གྱི་ཕྱི་ནང་གསང་བའི་འཁོར་ལ། ཕྱ་གཤེན། 
སྣང་གཤེན། འཕྲུལ་གཤེན། སྲིད་གཤེན་གྱི་བོན་སྡེ་སྟེ་རྒྱུ་ཡི་ཐེག་པ་བཞི་དང་། དགེ་བསྙེན། དྲང་སྲོང་། ཨ་དཀར། ཡེ་གཤེན། ཡང་རྩེ་བླ་མེད་ཀྱི་ཐེག་པ་སྟེ།
བོན་ཐེགས་པ་རིམ་པ་དགུ་རུ་བསྟན། དེ་ནས་གཡུང་དྲུང་དགུ་བརྩེགས་ཀྱི་རི་ལ་ཕེབས་ནས། རྨ་ལོ་གཡུ་ལོ་དང་ཡེ་གཤེན་སུམ་བརྒྱ་དྲུག་ཅུ་སོགས་འཁོར་ཚོགས་
རྒྱ་མཚོའི་གཤེན་རབ་ལ་སྐད་འགྱུར་སོ་སོའི་བོན་བསྟན། གཞན་ཡང་བོན་སྒོ་བཞི་མཛོད་ལྔ་རུ་ཕྱེས་ཏེ་རང་རང་ཆེད་དུ་བྱས་པའི་གདུལ་བྱ་རྣམས་ལ་བསྟན། དེ་ནས་

དབང་ཆེན་ས་བདག་རྒྱལ་པོའི་ཕོ་བྲང་དུ་ཕེབས་ནས། ཆུ་ཕག་ནག་ཟླའི་ཉ་ཚེས་ལ། དབང་ལྡན་དུས་ཀྱི་འཁོར་ལོའི་ཕྱི་ནང་གསང་གསུམ་གྱི་རྒྱུད་ལེའུ་སྟོང་ཕྲག་བརྒྱད་
གསུངས། དེ་ཡན་ལོ་མཛོད་བཅུ་གཉིས་མཛད་པ་རྫོགས། (༡༦༦༧༩) དེ་ནས་གསུམ་པ་རྣམ་པར་འདུལ་བའི་མཛད་པ་ལ། སྟོན་པ་མཆོག་གི་ཐུགས་
དག་པ་གཉིས་ལྡན་བོན་ཉིད་ཀྱི་དབྱིངས་ལས་ཡུལ་དུས་རང་བཞིན་གང་གི་ཚེ་ན་གཡོ་བ་མ་མཆིས་ཀྱང་། སྤྲུལ་པ་བྱེ་བ་ཕྲག་བརྒྱར་ཡོངས་སུ་འགྱེད་པའི་ཕྱིར་དུ།
དབུ་ཡི་གཙུག་ཏུམ་ཞབས་ཀྱི་མཐིལ་རུམ་དང་། སྐུ་ཡི་གནས་ཆེན་རྣམས་དང་རྣམ་ཤེས་ཚོགས་དྲུག་དང་བ་སྤུའི་བུ་ག་རྣམས་དང་དབུ་ཡི་ལྕང་ལོ་ལས། འདུལ་
གཤེན་ཡེ་གཤེན་གཡེན་འདུལ་སུམ་ཅུ་རྩ་གསུམ་དང་། འབྱུང་བའི་གཤེན་པོ་བཞི་དང་། ཕྱོགས་བཞི་དབུས་ལྔའི་གཤེན་པོ་རྣམས་དང་། འཛམ་གླིང་འཇིག་རྟེན་
བྱེ་བ་ཕྲག་བརྒྱ་རུ། སྤྲུལ་པའི་སྐུ་མཆོག་བྱེ་བ་ཕྲག་བརྒྱ་ཡིས། །འགྲོ་བ་སེགས་ཅན་འདུལ་བར་མཛད་པའོ། ། (༡༦༤༧༩) དེ་ནས་བཞི་པ་རྣམ་པར་འདྲེན་པའི་

མཛད་པ་ལ། འཇིག་རྟེན་ཁམས་ན་ཤིན་ཏུ་སྡིག་པ་ཆེ་ཞིང་ཉོན་མོངས་ཆགས་སྲེད་ཀྱིས་གདུངས་པར་གྱུར་པ། གཏི་མུག་དབང་གྱུར་སྡིག་ཆེན་གཏོ་
བུ་དོད་དེ། ཞེ་སྡང་དབང་གྱུར་ཁྲི་ཤི་དབང་རྒྱལ། ཕྲག་དོག་དབང་གྱུར་དྲག་བྱེད་ཧ་ལ་ར་ཙ། ང་རྒྱལ་དབང་གྱུར་གུ་ཝེར་རྒྱལ་པོ། འདོད་ཆགས་དབང་གྱུར་འཁུ་ལིང་མ་ཏི་
སོགས་ཤིན་ཏུ་གདུལ་དཀའ་སེམས་ཅན་བསམ་གྱིས་མི་ཁྱབ་པ་ཞིག་འཁོར་བའི་གནས་ནས་ཐར་པར་དྲངས་ཏེ་སྐུ་གསུམ་རྫོགས་པའི་སངས་རྒྱས་ཀྱི་ས་ལ་བཀོད་པར་
མཛད་དོ། (༡༦༤༧༩) །དེ་ནས་ལྔ་པ་རྣམ་པར་ངེས་པའི་མཛད་པ་ལ། ལྷ་ཡི་དབང་པོ་བརྒྱ་བྱིན་གྱིས་ཁབ་རྣམས་བཞེས་པར་གསོལ་བ་བཏབས་པ་དང་། རབས་ཆད་
མ་ནིང་བྱ་བའི་ངག་བཅག་ནས་འགྲོ་བ་རང་མཐུན་གྱི་ཆ་ལུགས་བསྟན་པའི་ཕྱིར་དུ་ཧོས་དྭངས་བ་ཡིད་རིང་གི་སྲས་མོ་ཡུམ་ཆེན་བྱམས་མའི་རྣམ་རོལ་ཧོས་ཟ་རྒྱལ་
མེད་མ་དང་། ལྷ་མོ་སུམ་བརྒྱ་དྲུག་ཅུའི་སྤྲུལ་པ་རྒྱལ་པོའི་གྲོང་ཁྱེར་ཁབ་ཀྱི་དམ་པ་ན། དཔལ་འབར་སུམ་བརྒྱ་དྲུག་ཅུ་བཞེས་པའོ། (༡༦༤༧༢) །དེ་ནས་དྲུག་པ་རྣམ་པར་

སྤྲུལ་པའི་མཛད་པ་ལ། རྒྱལ་བའི་སྐུ་ལ་རིགས་བརྒྱུད་མི་འཚལ་ཏེ་རྒྱལ་པོའི་གདུང་བརྒྱུད་མི་གཅད་པ་ཡི་ཕྱིར་དང་། འགྲོ་བ་སེམས་ཅན་འདུལ་བའི་དོན་ཆེད་དུ་སྐུ་
ལས་སྤྲུལ་པའི་སྲས་མཆོག་བསྐྱེད་པ་ནི། རྒྱལ་སྲས་གཏོ་བུ་འབུམ་སངས། དཔྱད་བུ་ཁྲི་ཤེས། ལུང་འདྲེན་གསལ་བ། བརྒྱུད་འདྲེན་སྒྲོན་མ། ཀོང་ཚ་དབང་ལྡན། 
ཀོང་ཚ་འཕྲུལ་བུ། འོལ་དྲུག་ཐང་པོ། གདུང་སོབ་མུ་ཆོ་ལྡེམ་དྲུག་དང་བརྒྱད་དོ། །ལྕམ་གཉིས་འཁྲུངས་པ་ནི། བུ་མོ་གཤེན་ཟ་ནེ་ཆེན་དང་། གཤེན་ཟ་ནེ་ཆུང་
གཉིས་སོ། །དེ་རྣམས་འཁྲུངས་པའི་ཚེ་ན་གནམ་གྱི་ལྷ་དང་ས་ཡི་ཀླུ་དང་བཅས་པའི་ཆེ་དགུ་རྣམས་འདུས་ནས། དཔལ་གྱི་ལྷ་ཚངས་པས་བདུད་རྩིས་ཁྲུས་བྱས། བརྒྱ་
བྱིན་གྱིས་ཡིད་བཞིན་གྱི་ནོར་བུ་རིན་པོ་ཆེས་དབང་བསྐུར། ཀླུ་འཇོག་པོས་ཨུ་དུམ་ཝ་རའི་མེ་ཏོག་གིས་ལྟེ་བ་བྱས། ཀླུ་དགའ་བོས་དགའ་ལྡན་ཚང་བུར་བཅུགས། 
ཀླུ་མལ་དྲོས་ཀྱིས་སྨོན་ལམ་གྱི་ཉག་ཐག་གི་ཚངས་ཐག་བྱས། ཕྱྭ་ཡི་རྒྱལ་པོས་ཕྱྭ་གཡང་བླན། དམུ་ཡི་རྒྱལ་པོས་དམུ་ཐག་བཏགས། གཙུག་ཕུད་ཅན་

གྱི་གཤེན་གྱིས་འགྱུར་མེད་ཀྱི་གཙུག་ཕུད་བཅའ། ལྷ་དབང་བརྒྱ་བྱིན་གྱིས་ཚེ་རིང་གི་ལན་ཕྲན་སླས། དེ་ལ་བྲམ་ཟེའི་བུ་འགྱུར་བ་བློ་གསལ་གྱིས་
མཚན་བཏགས་པས་ཀྱང་། ཡབ་དང་མཐུན་པར་རིན་པོ་ཆེ་དར་དཀར་གྱིས་དྲིལ་བ་འདྲ་བ། མཚན་དང་དཔེ་བྱད་གྱིས་བརྒྱན་པ། ལྷ་སྲིན་སྡེ་བརྒྱད་ལ་བཀའ་བཙན། 
སྐྱེ་འགྲོ་སེམས་ཅན་གྱི་དོན་ནུས་པ་རུ་འདུག་པས་མཚན་རྟགས་བཟང་པོའི་ཁ་དམར་དང་བཅས་མཚན་རྣམས་སོ་སོར་གསོལ། ཀུན་ཀྱང་སྙིང་རྗེ་ཆེ་ལ་ཤེས་
རབ་གསལ་བ་ཡབ་ཀྱིས་བོན་བསྟན་པ་ཙམ་གྱིས་ཐུགས་སུ་ཆུད་པ། ངང་རིང་ལ་ཐབས་མཁས་པའོ། །དེ་ལྟར་སྲས་རྣམས་འགྲོ་བའི་དོན་དུ་སྤྲུལ་པའོ། ༼༡༥༥༧༩༽།
དེ་ནས་བདུན་པ་རྣམས་པར་འཇོམས་པའི་མཛད་པ་ལ། བོན་ཉིད་དབྱིངས་ལ་སྤངས་བླང་མ་མཆིས་ཞིང་གཉིས་མེད་མཉམ་པའི་ངང་ལ་གནས་མོད་ཀྱང་། བོན་ཅན་
མཚན་མས་འགྲོ་བ་འདུལ་བའི་ཐབས། །མ་རྟོགས་ལོག་པར་གྱུར་པ་བདུད་ཀྱི་ཚོགས། །ཚངས་རིས་ཐད་བྱང་མུན་པ་ཟེར་ལྡན་ཡུལ་ན་བདུད་རྒྱ་ལག་ཐོད་རྗེའི་བུ།

བདུད་ཁྱབ་པ་ལག་རིང་ཞེས་བྱ་བ་དེས། སྟོན་པས་ཁོ་ཡི་ཞིང་ཁམས་སྟོངས་སུ་འཇུག་པར་མཐོང་ནས། གཤེན་རབ་ལ་བདུད་ཀྱི་ཆོ་འཕྲུལ་སྣ་དགུ་བསྟན་ཏེ། ལྷ་༡དང་སློབ་
དཔོན་༢ ཕ་༣མ་༤ སྐྱེས་ཕྲན་༥ ན་ཆུང་༦  སྤུན་༧ བུ་༨ལ་སོགས་པར་བརྫུས་ཏེ་ཞི་བས་བསླུས་པས་གཤེན་རབ་མཆོག་ནི་རྣམ་པ་ཐམས་ཅད་མཁྱེན་པའི་ཡེ་ཤེས་དང་ལྡན་
པས། བདུད་ཀྱི་ཆོ་འཕྲུལ་རྣམ་སུན་ཕྱུང་ཐབས་ཀྱིས་བཏུལ་བར་མཛད། དེ་ནས་སྣ་ ༩ དགུའི་ཐ་མ་དྲག་པོ་བདུད་ཀྱི་དམག་བྱེ་བ་དུང་ཕྱུར་དྲངས་ཏེ། གཤེན་རབ་ལ་མདའ་
མཚོན་སྣ་ཚོགས་ཀྱི་ཆར་དུ་ཕབས་ཀྱང་། གཤེན་རབ་མཆོག་ནི་ཐུགས་ཞི་བའི་ངང་ལས་མ་གཡོས་པར། བདུད་ཁམས་དབང་དུ་བསྡུད་པའི་སྤྲུལ་པ་མཛད་པས། 
བདུད་ཀྱིས་མུན་ནག་གཏིབས་པ་ཡང་ཐུགས་རྗེ་ཉི་མའི་ཟེར་དུ་སོང་། མཚོན་ཆར་པད་མའི་ཆར་དུ་སོང་། བདུད་འཁོར་མང་པོས་དད་པ་སྐྱེས་ཏེ་གཤེན་གྱི་འཁོར་དུ་
གྱུར། དེ་ནས་ཡང་བདུད་ཀྱིས་གཤེན་རབ་འཁོར་ལ་ཆོ་འཕྲུལ་བསྟན་ཏེ། ཡུལ་མཁར་དང་བུ་དང་ཆུང་མ་དང་བུ་མོ་སོགས་ལ་ཆོ་འཕྲུལ་སྣ་ཚོགས་བསྟན་ཀྱང་།

སྟོན་པའི་བྱིན་རླབས་ཀྱིས་དགེ་བའི་ཕྱོགས་སུ་ཐང་ཆོད་པས་གཞན་མ་རྣམས་ལ་མ་ཚུགས་ཤིང་། གཤེན་ཟ་ནེ་ཆུང་མེ་ཏོག་གླིང་ནས་བདུད་
ཕྱིར་འབྲེངས། འ་ཞས་གཤེན་རབ་ཕྱྭའི་སྐུ་འཚོ་གཤེགས་པ་སྤྱན་དྲངས་ནས་འཁོར་གཡུང་དྲུང་སེམས་དཔའ་ལྔ་སྟོང་ལྔ་བརྒྱ་དང་བཅས་བྱོན་ཏེ། གཤེན་ཟ་ནེ་
ཆུང་བདུད་ལས་བཀུགས། ནུ་མ་བཅད་ནས་བུ་ལ་སྦྱིན་པར་གཏང་ནས་སྨོན་ལམ་བཏབས། ལམ་དུ་སྡུག་བསྔལ་སྲིད་གནས་བསྟན། །དེ་ཡི་ཡུལ་ནས་འ་ཞས་
དྲངས། །འགྱོད་བཤགས་མཆོད་པ་རྣམ་ལྔ་ཕུལ། །བདུད་ཀྱི་བུ་གཉིས་བཀུགས་ནས་ཐར་པའི་ལམ་ལ་གཅུགས། དེ་ནས་ཡང་བདུད་གྱིས་ནོར་ལ་ཆོ་འཕྲུལ་
བསྟན་ཏེ། བདུད་ཕྲུག་ཤོར་བ་སྐྱ་བདུན་གྱིས་གཤེན་གྱི་རྟ་བདུན་བསྐུས་ནས་ཀོང་པོ་ཡུལ་དུ་བྲོས་པས་ཀྱང་། སྟོན་པ་གཤེན་རབ་མཆོག་ནི་སྣང་སྲིད་མེ་ལོང་
གཡའ་དག་པ་བཞིན་དུ་གསལ་བས། བྱོལ་སོང་རྟ་ལ་མ་ཆགས་ཀྱང་། བོད་སྲིན་པོའི་རིགས་དབང་དུ་བསྡུ་བ་དང་། བདུད་དྲེགས་པ་ཅན་འཁོར་དུ་བསྡུ་བར་དགོངས་

ནས་རྟ་ཡི་རྗེས་སུ་བྱོན་པ་ལ། བདུད་གྱིས་སྤྲུལ་པ་སྣ་ཚོགས་བསྟན་ཏེ། རི་ལུང་མེ་ཡིས་བཀང་པ་དང་། ཆུ་ཡི་རྒྱ་མཚོ་བསྐྱིལ་བ་དང་། རླུང་གི་ཚོགས་དང་། ས་ཡི་ཁ་
བ་དང་། བདུད་རི་ནག་པོས་ལམ་བཀག་པ་ཡང་། ཐབས་ཅད་ཐུགས་ཆེན་པོས་ཞི་བར་མཛད། བདུད་རི་བསྐྱིལ་ནས་ཐུགས་སྤྲུལ་བོན་རི་ཆེན་པོ་ཕྱི་རབས་
འགྲོ་བའི་དོན་དུ་སྤྲུལ། དེ་ནས་ཡང་བདུད་ཀྱིས་དམག་དྲངས་པ་ལ། གཤེན་གྱིས་ནམ་མཁའ་ནས་སྒྲ་བླའི་དམག་ཚོགས་གྲངས་མེད་སྤྱན་དྲངས་ནས་བཏུལ། རྩལ་
གྱི་ཚད་བཞགས། མཚོན་དང་དུག་རྣམས་མེ་ཏོག་ཏུ་བསྒྱུར། དུས་མོ་ཚེམས་དུང་འཕར་པོ་འཕར་ཆུང་གིས་རྒྱུན་བཅད། དེ་ནས་བདུད་ཀྱི་དམག་ཚོགས་བཅོམས། 
གཤེན་གྱི་ཚོགས་བསྐྱེད་པས། ཁྱབ་པའི་ཡབ་རྒན་ཡུལ་རྒན་དང་། ཀོང་རྗེ་དཀར་པོ་ལ་སོགས་དད་པ་ལྷང་གིས་སྐྱེས་ཏེ། འགྱོད་བཤགས་དང་ཀོང་ཟ་ཁྲི་ལྕམ་དང་། 
རྟ་བདུན་ཆལ་དང་བཅས་ནས་ཕུལ་བས་དམ་པའི་གནས་སུ་སངས་རྒྱས་སོ། །དེ་ནས་ཡང་བདུད་ཁྱབ་པས། བུ་སྨད་དང་། རིན་པོ་ཆེ་ཡི་གཏེར་དང་། པད་མའི་སྡོང་པོ་

དང་། སྨན་དང་འབྲུའི་ཚལ་ལ་ཆོ་འཕྲུལ་བསྟན་པ་ཐམས་ཅད་ཞི་བར་མཛད། དེ་ནས་དབྱེན་ཕྲས་གཏོ་སྒྲོམ་བསྲེགས་པ་ལ། །སྟོན་པའི་
ཐུགས་རྗེའི་སྨོན་ལམ་གྱིས། །དུད་པ་མེ་ལྕེ་འདག་མ་ལས། །གནམ་ས་བར་གྱི་བོན་གཤེན་འབུམ་ཕྲག་མཐའ་ཀླས་བྱུང་ནས་སེམས་ཅན་གྱི་དོན་བྱེད་དོ། །
ཡི་གེའི་ས་བོན་དཔའ་བོ་འབྲུ་ལྔ་ལས། ཆོ་འཕྲུལ་གྱིས་ཡི་གེ་སུམ་བརྒྱ་དྲུག་ཅུ་རྩ་བརྒྱད་གྱེས་ནས་བསྟན་པ་དར་ཞིང་རྒྱས་པར་མཛད་དོ། །(༡༥༤༥༩)
དེ་ནས་བརྒྱད་པ་རྣམ་པར་རྒྱལ་བའི་མཛད་པ་ལ། འཁོར་ལོས་བསྒྱུར་བའི་བསྟན་འཛིན་རྒྱལ་པོ་རྣམས་ལ། བདེ་བར་གཤེགས་པའི་སྐུ་གདུང་སྐུ་གཟུགས་
དང་། བཀའ་རྒྱུད་གསུང་རབ་གླེགས་བམ་གྲངས་དང་བཅས་པའི་བསྟན་པ་རྣམ་གསུམ་རྗེས་སུ་བཞག་པའི་ནང་ནས། ཁྱད་པར་དུ་ཡུལ་རྒྱ་ལག་འོད་མའི་གླིང་།
མཁར་ཁྲི་སྒོ་རྩེ་བརྒྱ། གྲོང་ཁྱེར་འཕྲུལ་བསྒྱུར་བཀོད་པའི་དབུས། ཡབ་རྒྱལ་པོ་ཀ་དྷ་ལ་གསེར་གྱི་མདོག་ཅན། བཙུན་མོ་མུ་ཁྲི་གསལ་འོད་མ་ཞེས་

བྱ་སྟེ་དཀར་པོ་མིར་གྱུར་པ་ལས་ཆེ། དུས་དེར་རྒྱལ་པོ་གསལ་མཆོག་དམ་པ་ཚེ་འཕོས་ནས་ཡབ་ཡུམ་དེ་གཉིས་ཀྱི་སྲས་སུ་སྐུ་འཁྲུངས་སོ། །མཚན་མཁན་གྱིས་
བརྟགས་པས་ཤིན་ཏུ་མཚན་བཟང་པས། རྒྱ་ཀོང་ཙེ་འཕྲུལ་གྱི་རྒྱལ་པོར་བཏགས་སོ། །རྒྱལ་བུ་དེ་དགུང་ལོ་དགུ་ལོང་ནས་བདེ་གཤེགས་ལ་ཕྱག་འཚལ་སྨོན་
ལམ་བཏབས་པས། ཉེར་ལྔའི་དུས་སུ་ཁྲིག་གིས་གྲུབ། དེ་ནས་འཆི་རྒྱག་གྱི་གསས་ཁང་ཆེན་པོ་ཞིག་མུ་ཁྱུད་གདལ་བའི་མཚོ་ལ་བཞིངས་པར་དགོངས་ཏེ། 
སྲིན་བརྒྱ་བཏུལ་ནས་ཆེད་བགོས་བརྩིགས་པས་ཞག་བཅོ་ལྔ་ལོན་ནས་མཚོ་ཁར་ཐོན་ནས་རྨིང་གཞི་ལེགས་པར་གྲུབ། དེ་སྙམས་ཡབ་ཡུམ་བློ་བསྲོས་གསང་
ཚིག་མ་ཐུབ་པས། བཙུན་མོས་དགེ་སྟོང་ཆས་པས་སྲིན་བརྒྱས་ཐོ་ལེ་བཏན་ནས་བྲོས། དེ་ནས་དགེ་བ་ལམ་དུ་ལུས་པས་ཡིད་ཆད་ནས་འཁྱམས་པས་སྔོན་
སྨོན་སྟོབས་ཀྱིས་ཕྱ་སྲས་ཀོང་ཙེ་ལན་མེད་དང་མཇལ། དང་པོ་དྲི་རྨེད་བྱས། བར་དུ་ཐེ་ཚོམ་བཙུགས། ཐ་མར་གཡུང་དྲུང་སེམས་དཔར་ཤེས་ནས། འགྱོད་བཤགས་

གུས་པས་བཏུད་པས་ཀྱང་། ཕྱ་ཡིས་དགེ་བའི་སྟོང་མཛད་བསྐོས་མཁན་བྱས་ནས་ལྷ་ཀླུ་མི་ལ་སོགས་པའི་དགེ་བ་ལ་ཕྱོགས་པ་རྣམས་འདུས་
ནས་གསས་ཁང་རྟེན་དང་བཅས་པ་མཐར་ཕྱིན། མཚན་ཡང་དཀར་ནག་བཀྲ་གསལ་རྒྱ་མཚོའི་གླིང་ཐོག་འབར་དུ་བཏགས། དེ་ལ་བདུད་སྲིན་ཚོགས་ཀྱིས་
གསས་ཁང་ལ་བར་ཆད་བྱས་སྐབས་ཀོང་ཙེས་གཤེན་ལ་འོ་དོད་བོས་པས། རྣམ་པ་ཐམས་ཅད་མཁྱེན་པའི་གཤེན་རབ་ཀྱིས། འཁོར་གཡུང་དྲུང་སེམས་དཔའ་ལྔ་སྟོང་ལྔ་
བརྒྱ་དང་བཅས་ཏེ་ནམ་མཁའ་ནས་རྫུ་འཕྲུལ་གྱིས་ཕེབས་ཏེ། བདུད་སྲིན་སྤྲུལ་པ་ཞི་བར་མཛད་ནས་སྐུ་ཡི་བསྟན་པ་བཞགས། དེ་ནས་སྲིད་པ་སངས་པོ་འབུམ་ཁྲི་དང་
ཐབས་ཤེས་ཟུང་དུ་སྦྲེལ་ཏེ། བོན་སྒོ་བཞི་མཛོད་དང་ལྔར་རྒྱས་པར་དཀྲོལ་ཏེ་གསུང་རབ་རྣམས་རྗེས་སུ་བཞགས། བསྟན་པ་རྗེས་སུ་བཞགས་པ་རྣམས་ལ་མངའ་དབུལ་
ཞལ་བསྲོ་སྤྱན་དབྱེ་སོགས་རྒྱས་པར་མཛད། དེ་ལྟར་རྣམ་པ་ཐམས་ཅད་མཁྱེན་པའི་གཤེན་རབ་ཀྱིས་སེམས་ཅན་དཀྲིད་དྲང་གི་དོན་དང་དཔེ་དང་ཐབས་པའི་ཕྱིར་མཛད་

པའོ། །(༡༤༨༧༩) དེ་ནས་དགུ་པ་རྣམ་པར་རིག་པའི་མཛད་པ་ལ། རྣམ་པ་ཐམས་ཅད་མཁྱེན་པའི་སྟོན་པ་གཤེན་རབ་ཀྱིས་ཐུགས་རྗེ་ཆེ་ལ་ཐབས་ལ་མཁས་པས། གསས
མཁར་ཁྲི་སྨོན་རྒྱལ་བཞད་ཀྱི་ཕྱོགས་བཞིར། སྐྱེ་རྒན་ན་འཆིའི་སྡུག་བསྔལ་གྱི་ཆུ་བོ་བཞི་ལ་གཟིགས་པའི་ངེས་འབྱུང་གི་རྐྱེན་གྱིས་བསྐུལ་བའི་ཚུལ་མཛད་དེ།
མི་ལོ་སུམ་སྟོང་ཆིག་བརྒྱ་གཤེན་ལོ་སོ་གཅིག་བཞེས་པའི་དུས་སུ་རབ་ཏུ་བྱུང་བར་བརྩམ་པ་ན། སེམས་ཅན་བློ་ཡི་རང་བཞིན་ཐ་དད་པས་དགའ་དང་མི་དགའ་སོ་སོར་
མང་པོ་བྱུང་། ཡིད་ཀྱི་ཁྱེའུ་ཆུང་ལས་སོགས་སྦྱངས་པའི་འཕྲོ་ཅན་འཁོར་རྣམས་དད་པ་སྐྱེས་ནས་ཤིན་ཏུ་དགའ། བུ་མེད་ཞེན་པ་རགས་པས་ཁབ་རྣམས་དུ་སྒྲ་འབྱིན།
བདུད་རྗེ་ཁྱབ་པ་ལ་སོགས་དགའ་ནས་ལྟ་ཉན་བྱེད། དེ་ནས་གཞན་དག་དྲེགས་པའི་བདུད་བཅོམ་ནས། བདག་ཉིད་ཕུང་པོ་གཞོམས་པར་དགོངས་ཏེ་ཉི་མ་ཤར་བའི་ཟེར་
ཁ་ལ། སྤྲིན་ལྟར་གཏིབས་པའི་འཁོར་ནང་དུ། འཁོར་བའི་རྒྱུན་ཐག་གཅད་པའི་ཕྱིར། མཆོད་རྟེན་རྣམ་དག་དཀར་པོའི་དྲུང་དུ་སྟོན་པས་ཁྱིམས་སྤངས་རབ་ཏུ་

བྱུང་བར་མཛད་དེ། དང་ལ་ཕྱི་ཡི་རྒྱན་བཅོམས་ཏེ། རྒྱན་དང་ན་བཟའ་དབུ་སྐྲ་ལ་སོགས་བཞར་ནས་སྦྱིན་པར་བཏང་བླང་བའི་རྫས་རྣམས་བླངས་ནས་
ཁྲུས་དང་གཙང་སྦྲའི་སྒོར་ཞུགས། འཁོར་དང་རྒྱལ་སྲིད་ཕྱིར་ལ་བོར་ནས་མེ་ཏོག་གླིང་ལ་དཀའ་ཐུབ་མཛད་དུ་གཤེགས་པ་ལ། གཤེན་བུ་ཀོང་ཚ་ལ་སོགས་མ་
དད་པའི་འཁོར་རྣམས་ཀྱིས། དད་པའི་འཁོར་རྣམས་ཁྱིམས་སྤངས་བྱ་དབང་མེད་པར་ནན་གྱིས་མནན་ནས་ཁྲིམས་སྒོར་བཅུག །སྟོན་པ་ལ་ཀུན་གྱིས་འཇུས་ནས་
མི་གཤེགས་པར་ཞུ་བ་བྱས་པས་ཀྱང་མ་གནང་། དེ་ནས་མཁར་གྱི་རྩེ་ལ་བཞུགས་པར་ཞུས་ཏེ། ཉི་རྒས་དགོང་གི་དྲོ་ལ་བབས་ནས་གསེར་ཕོར་དངུལ་ཕོར་
དུ་གསོལ་ཟས་སྣ་ཚོགས་དྲངས་པས་གསོལ་དུ་མ་བཞེད་པར་ཡུལ་མཁར་ཡོ་བྱད་བཙུན་མོ་སྲས་དང་སློབ་འབངས་ཐམས་ཅད་སྤངས་ནས། གཅིག་པུར་པད་ཤུན་
གདིང་བ་གཏིང་ནས་བཀད་སའི་ཐང་ལ་གཟིམས། ནང་པར་སྐར་ཆེན་ཤར་ནས་བདེར་གཤེགས་སྟོང་མཚན་བཏོན། ནམ་ལངས་ཤམ་པོ་ལྷ་རྩེར་བསྐོར་ནས་

ལྷ་གཤེན་མཚན་བརྒྱ་བཏོན། ཉི་ཤར་ཁྲུས་དང་གཙང་སྦྲ་བྱས་ནས་སྙིང་པོ་རྣམ་གསུམ་བརྗོད། དེ་ནས་གསོལ་ཟས་ལ་སྤང་བླངས་མཛད་ནས། དཀར་ཟས་རྣམ་
གསུམ་བླངས་ནས། ཤ་སྒོག་ཆང་སོགས་གཏན་དུ་མ་གནང་ངོ་། །དེ་ནས་ངོ་མཚར་རྨད་དུ་བྱུང་བའི་རྨད་གོས་ལ་སོགས་སྐུ་ལ་གསོལ་ནས། སྐུ་ལུས་ཕྲུག་
ཕྲུག་སྤྲུག་སྟེ་མི་ལས་གཤོག་སྐྱེས་མཁའ་ལྡིང་ཤང་ཤང་དུ་སྤྲུལ་ནས། འཁོར་སྡེས་བཤོལ་བས་ཀྱང་མ་ཐུབ་པར་བར་སྣང་སྟོང་པར་འཕུར་ཏེ། འགོ་མིན་ཞིང་དུ་
དྲང་སྲོང་ལེགས་ལྡན་རྒྱལ་བའི་མདུན་ནས་དྲང་སྲོང་ཁྲིམས་རྣམས་རྫོགས་པར་ལེན་པའི་ཚུལ་མཛད་ནས་སླར་སུམ་ཅུ་རྩ་གསུམ་དུ་བབས་ཏེ། བྱ་ཡི་དཀའ་ཐུབ་ལོ་
གཅིག་མཛད་ནས་རྩ་གསུམ་ལྷ་ལ་བོན་གྱི་འཁོར་ལོ་བསྐོར། དེ་ནས་རྒྱལ་ཆེན་རིགས་བཞིའི་གནས་སུ་སྤྲེལ་བུའི་དཀའ་ཐུབ་ལོ་གཅིག་མཛད་ནས་རྒྱལ་
ཆེན་བཞི་ལ་བོན་འཁོར་བསྐོར། དེ་ནས་འོལ་མོ་ལུང་རིང་གི་ཟད་མཚམས་མེ་ཏོག་གི་གླིང་ལ་ཉིན་མོ་བྱ་ཡི་ཆ་བྱད་དང་། ནུབ་མོ་མི་ཡི་ཆ་བྱད་དུ་བཞུགས་

ནས་མི་དཀའ་ཐུབ་ལོ་གཅིག་མཛད། བདུད་རྗེ་ཁྱབ་པ་ལ་སོགས་བདུད་འཁོར་གྲངས་མེད་དད་པ་སྐྱེས་ནས་བདུད་བོན་འཁོར་བསྐོར། དེ་ལྟར་འགྲོ་ལ་དཔེར་
བསྟན་ཕྱིར་དུ་གཤེན་ལོ་གསུམ་ལ་དཀའ་བ་རྣམ་པ་གསུམ་སྤྱད་ནས། སྲོད་ལ་བདུད་བཏུལ་གུང་ལ་མཉམ་པར་བཞགས། །ཐོ་རེངས་མངོན་སངས་རྒྱས་པའི་ཚུལ་
བསྟན་ཏེ། །དེ་ཡི་ཚེ་ན་འཁོར་རྣམས་སྟེ་རིགས་གཉིས་སུ་མེད་པར་ཡིད་གྱི་ཁྱེའུ་ཆུང་གིས་སྣ་དྲངས་ནས། སྟོན་པའི་འཁོར་དུ་སྤྲིན་བཞིན་འདུས་པ་ལ་བོན་འཁོར་
ཚིག་བཞི་གསུངས་པས་ཀུན་ཀྱང་དད་པ་སྐྱེས་ནས་རབ་ཏུ་ཁས་བླངས། འཁོར་རྣམས་སྡེ་བཞི་ཡ་བརྒྱད་དུ་ཕྱེས་ཏེ། ཡིད་ཀྱི་ཁྱེའུ་ཆུང་མཁན་པོ་བྱས། སྟོན་པ་སློབ་
དཔོན་མཛད་ནས་སྡོམ་པ་ཕོགས། ཕོ་གྲལ་གཡས་དང་། མོ་གྲལ་གཡོན་དུ་ཕྱེས། བསྙེན་གནས་དང་། དགེ་བསྙེན་དང་། གཙང་གཙུག་དང་། དྲང་སྲོང་སོགས་
གྱི་རྩ་བ་དང་ཡན་ལག་གི་ཁྲིམས་རྣམས་དབྱེ་ཤགས་རྒྱས་པར་བཀྲོལ་ཏེ་གསུངས། འཁོར་རྣམས་ཤེས་རབ་ཚད་དུ་ཕྱིན་ཏེ་རྣམ་དག་འདུལ་བའི་བོན་ལ་ཡིད་གཞུང་

ནས་སྤྱོད་པར་མཛད། དེ་ལྟར་འཁོར་བའི་སྒོ་བཅད་ཐར་པའི་དོན་མཚན་པའི་ཕྱིར་མཛད་པའོ། །(༡༤༥༧༩) དེ་ནས་བཅུ་པ་རྣམ་པར་དབྱེན་པའི་མཛད་པ་ལ། 
སྟོན་པ་ཡང་རི་གཡུང་དྲུང་དགུ་བརྩེགས་ཀྱི་ནགས་ཚལ་མི་ཡིས་རྙེད་པའི་ནང་དུ། གཡེང་བའི་ཚོགས་སྤངས་གཅིག་པུར་དགོན་པར་གཤེགས་ནས་གཞན་
དང་མཚམ་བཅད་མཛད་ནས་བཞུགས། དེ་ལ་སྟོན་པའི་སྐུ་ཕྱིར་སྤྲིན་བཞིན་ལུས་པའི་འཁོར་རྣམས་སྟེ་རིགས་གཉིས་སུ་ཕྱེས། བཙུན་པ་ཁྱབ་པ་དང་གཏོ་
བུ་འབུམ་སངས་ལ་སོགས་དབང་པོ་རབ་ལ་ཚེ་གཅིག་སངས་རྒྱས་ཐབས། ཐིག་ལེ་ཉག་གཅིག་དོན་དམ་དབྱིངས་སུ་བསྟན། སྐྱེ་བ་གཅིག་གིས་བླ་མེད་
བསྒྲུབ་པར་བསྟན། དཔེ་ནི་ཉི་མ་ཤར་བ་བཞིན་དུ་ངེས་དོན་གཅིག་ཆར་བསྟན་པས་ཤེས་རབ་བློ་རྩལ་རྫོགས། གཤེན་ཟ་ལ་སོགས་དབང་པོ་ཐ་མར་རིག་
པའི་ཡེ་ཤེས་བསྐྱེད། སྤྱོད་པ་མས་འཛེགས་ལྷ་མི་རིམ་པར་བགྲོད། ས་རིམ་པ་དགུ་ལ་ཉོན་མོངས་སྒྲིབ་པ་སྦྱང་ནས་གནམ་རིམ་པ་བཅུ་གསུམ་ལ་ཤེས་

བྱའི་སྒྲིབ་པ་སྦྱང་། དཔེ་ནི་ཟླ་བ་ཚེས་པ་བཞིན་དུ་མས་ཡར་འཇུག་སྒོའི་རིམ་པར་བསྟན། དབེན་པའི་གནས་སུ་ནགས་ཚལ་དགོན་པ་བརྩེགས་
མཚོ་གླིང་ནགས་ཚལ་དུར་ཁྲོད་ལུང་ཕུག་ཏུ། རི་དྭགས་རྨས་མ་བཞིན་དུ་ཉམས་སུ་བླངས། ཆིག་པུར་མ་ཡེངས་དོན་དམ་རྙེད་པར་བསྟན། དེ་ཡང་སྐྱེ་བ་གཅིག་
གིས་བླ་མེད་བསྒྲུབ་པའི་ཕྱིར་མཛད་པའོ། །(༡༠༤༧༩) དེ་ནས་བཅུ་གཅིག་པ་རྣམ་པར་གྲོལ་བའི་མཛད་པ་ལ། དེ་ནས་སྟོན་པས་འཁོར་སྡེ་གྲངས་མེད་ལ། །
བདག་དང་གཞན་མེད་འཁོར་དང་གང་ཟག་རྣམས། །ལྟ་བ་མཐོ་ནས་ཡས་ཕུབ་སྤྱོད་པ་མས་ནས་ཡར་ལ་འཛེགས་པར་བསྟན་ཞིང་། གཞི་སྙིང་རྗེ་ཆེན་པོ་ལ་ལེན་
ཞིང་ཐབས་ཕ་རོལ་ཕྱིན་པ་བཅུ་ལ་སྤྱོད་ནས་ཐེག་པ་གོང་སྤར་འཇུག་པའི་རིམ་པར་བསྟན། བླ་མེད་ཐེག་ཆེན་དོན་ལ་བསྒོམས་པ་ཡིས། །བོན་ཉིད་དོན་རྟོགས་
སྐད་གཅིག་དབྱིངས་སུ་གྲོལ། །ཕྱི་སྣོད་ནང་བཅུད་འཁོར་འདས་དབྱེར་མེད་ཅིང་། །སྤངས་པ་མཐར་ཕྱིན་བླངས་པ་གྲུབ་མཐར་ཕྱིར། ཐེག་སྒོ་མ་འགགས་གང་ལ་

མངོན་རོལ་སྤྱོད། །བོན་ཉིད་མཐར་ཕྱིན་སེམས་ཉིད་ཀློང་དུ་བེད། །སྔོན་དང་མ་འོངས་ད་ལྟའི་དུས་དག་ཏུ། །དུས་གསུམ་དུས་མིན་མཚན་ཉིད་གཏན་ལ་ཕབ། །བསྐལ་སྲིད་འབྱུང་
བའི་ཆགས། གནས་འབྱུང་ཚུལ་དང་། མ་འོངས་བསྟན་པ་བོན་གྱི་གནས་ཚུལ་དང་། མཚན་དཔེ་ཡོན་ཏན་རྟགས་ཀྱི་འབྱུང་ཚུལ་དང་། སྦྱངས་ཐོབ་མཐར་
ཕྱིན་བོན་རྣམས་བསྟན་གནས་ནི། ཕྱི་འཁོར་བྱེ་བ་དུང་ཕྱུར། བར་འཁོར་འབུམ་ཕྲག་ཉི་ཤུ། ནང་འཁོར་ཆིག་ཁྲི་དྲུག་སྟོང་། གསང་འཁོར་བརྒྱ་ཕྲག་སོ་
ལྔ། སྐུ་འཁོར་སེམས་དཔའ་ལྔ་སྟོང་ལྔ་བརྒྱ། ཡེ་གཤེན་སུམ་བརྒྱ་དྲུག་ཅུ། སྐུ་སྤྲུལ་སྲས་བརྒྱད། འཇིག་རྟེན་མངའ་དབང་ཚོགས་དང་བཅས་པའི་འཁོར་ལ།
མ་འོངས་འགྲོ་དོན་མཐར་ཕྱིན་བྱ་བའི་ཕྱིར་དུ་བརྗོད་འདས་བོན་རྣམས་གཏད་གཉེར་མཛད་དོ། །༼༤༧༨༠༽ དེ་ནས་བཅུ་གཉིས་པ་རྣམ་པར་གྲུབ་པའི་མཛད་
པ་ལ། བོན་ཉིད་ངང་ལ་སྐྱེ་འཆི་མི་མངའ་ཞིང་། །སེམས་ཉིད་ཡེ་ནས་འཆི་མེད་བདུད་དང་བྲལ། །གཤེན་རབ་མཆོག་ལ་སྐྱེ་འཆི་མི་མངའ་ཡང་། །མི་

རྟག་ཏུ་རེ་བའི་སེམས་ཅན་རྣམས། །ལན་ཅིག་རྟག་ཏུ་རེ་བ་སུན་དབྱུང་ཕྱིར། །འཁོར་བའི་གནས་ནས་མྱ་ངན་འདའ་ཚུལ་བསྟན་པ་ནི། དང་པོ་
གཡུང་དྲུང་དགུ་བརྩེགས་བཞུགས་པའི་ཚེ་ན། སྟོན་པའི་ཞལ་ནས་སྒྱུ་མའི་ལུས་བླངས་ན་ཚའི་རྒྱུ། །ཕུང་པོ་ལུས་གྱིས་རྣམ་ཤེས་སེམས་བསྡམས་པས། །སྐྱེ་
དང་རྒས་གྱི་སྡུག་བསྔལ་རིམ་པར་འབྱུང་། །ད་ལྟ་བདག་གི་བཞི་བསྡུས་ཕུང་པོ་ལ། །འཇིག་པའི་གཉེན་པོ་འདུ་བའི་ནད་དར་བས། །རིན་ཆེན་སྲོག་ལ་བབ་
ནས་ཤིན་ཏུ་ན། །ཞེས་གསུངས་ནས་བསྙུང་བའི་ཚུལ་བསྟན་པས། འཁོར་རྣམས་སྐྲག་ནས་དགོན་པའི་གནས་ནས་འཁོར་ལོ་སྐུ་བཏེགས་ཏེ། ཁྲི་སྨོན་རྒྱལ་བཞད་ཀྱི་
ཡང་ཕུག་ཏུ་ན་ནམ་གདན་ལ་བཞུགས་སུ་གསོལ་ནས། གཏོ་བུས་གཏོ་དང་། དཔྱད་བུས་དཔྱད་སོགས་མཛད་པས། ཀུན་རྫོབ་བདེན་པ་མི་བསླུ་ཡིད་ཆེས་བྱ་བ་སོགས་
ཀྱི་ཆེད་དུ། བསྙུངས་བ་དྭངས་ཏེ་སྐུ་ཁམས་བདེ་བའི་ཚུལ་མཛད། དེ་ནས་ཡང་བསྙུངས་བ་ཕྱིར་ལ་ཐུ་བའི་ཚུལ་བསྟན་ནས། ཡིད་ཀྱི་ཁྱེའུ་ཆུང་དང་རྨ་ལོ་

གཡུ་ལོ་སོགས་ཀྱིས་མྱ་ངན་ལས་མི་འདའ་བའི་གསོལ་བ་བཏབ་པའི། འདའ་ཁའི་ཞལ་ཆེམས་དང་། འདའ་དགའ་འཆི་བྲོད་ཀྱི་གདམས་ངག་རྣམས་གསུངས་ཏེ། སྲོད་
ལ་ཁྲི་སྨོན་རྒྱལ་བཞེད་གནས་སུ་བདུད་དམག་དུང་ཕྱུར་བཏུལ། གཤེན་ལོ་བརྒྱད་ཅུ་གྱ་གཉིས་མི་ལོ་བརྒྱད་སྡོང་གཉིས་བརྒྱ་བཞེས་པའི་ཆུ་ཡོད་དགུན་ཟླ་ར་བའི་གནམ་
སྟོང་ལ། རི་གཡུང་དྲུང་དགུ་བརྩེགས་ཀྱི་རྩེ་མོ་ལ་ངོ་མཚར་ཆེ་བའི་དགེ་མཚན་འབུམ་ཕྲག་དུ་མ་དང་བཅས་ཏེ་སྐུ་མྱ་ངན་ལས་འདས་པའི་ཚུལ་བསྟན། གྲོངས་པའི་
པུར་ལ་བཀུར་སྟེ་རིམ་གྲོ་བྱེད་པ་ལ། འཁོར་རྣམས་ཐ་དད་ཁ་དུམ་ནས། ཐུགས་སྲས་འ་ཞ་ལ་ཐུག་པར་བཅད་ནས། བཙུན་པ་ཁྱབ་པས་འ་ཞ་སྤྱན་དྲངས། སྐུ་གདུང་
མ་དྲོངས་གསོན་གྱི་ཚུལ་དུ་ཞལ་མཇལ་ནས་མཆོད་པ་རྒྱ་ཆེར་ཕུལ། སྟོན་པ་གཤེན་རབ་སྐྱེ་འགྲོའི་ཡབ་གྲོངས་པས། སྐྱེ་འགྲོ་སེམས་ཅན་གདུང་བ་སྐྱེས་ཏེ། 
ནམ་མཁའི་སྤྲིན་ཚོགས་བཞིན་དུ་འདུས་ནས། པུར་ལ་བསྟོད་ནས་ཐ་དད་འདོད་ཅིང་། ཕན་བཏགས་ཆོ་གའི་རིམ་པ་དང་ཕྱི་རབས་རྣམས་ལ་དཔེར་བསྟན་པའི་ཐབས་

དང་སྐབས་ནི་མ་རྙེད་པས། དེ་ཡི་དུས་སུ་འཁོར་སྡེ་བཞི་ཡ་བརྒྱད་གྲོས་བྱས་ནས། སྐུ་གདུང་གསེར་གྱི་སྒྲོམ་བུར་བཏུགས་ཏེ། ཀུན་མ་སྙོམས་
པར་བྱ་བའི་ཕྱིར། པུར་ཞུགས་ལ་བཞེན་པའི་ས་བཙལ། མཆོད་པ་སྣ་ཚོགས་རྒྱས་པར་ཕུལ་ནས། ཆོ་ག་ཕྲིན་ལས་བཅོ་བརྒྱད་གཞུང་དང་བསྟུན། 
སྐུ་གདུང་ཞུགས་ལ་བཞུགས་ཤིང་། གདུང་རྟགས་ལྷ་ཀླུ་མི་གསུམ་གྱིས་བགོས་ནས་དབུ་ཡི་མཆོད་གནས་སུ་སྤྱན་དྲངས་སོ། །དེ་ཡི་ཕྱི་ལོ་ཤིང་ཕོ་འབྲུག་
གྱི་དུས་སུ། གཤེན་འཁོར་བྱེ་བ་གྲངས། འདས་ཀྱི་ནང་ནས་མཆོག་ཏུ་གྱུར་པའི་སྡུད་འཁོར་སེམས་དཔའ་བཅུ་གསུམ་གྱིས་བཀའ་ཡི་བསྡུ་བ་མཛད། གཤེན་
རབ་མྱ་ངན་ལ་འདས་ནས་མི་ལོ་སྟོང་དང་བརྒྱད་བརྒྱ་ལོན་པའི་ཆུ་ཡོས་ལ་སྐུ་བསྟན་ཆིག་ཁྲི་རྫོགས། དེ་ཡི་ཕྱི་ལོ་ཤིང་འབྲུག་སྟོན་ཐའི་ཉ་ལ་གདུང་སོབ་མུ་ཆོ་
ལྡེམ་དྲུག་ནམ་མཁའི་ལྷ་བརྒྱའི་འཁོར་དང་བཅས། རང་འབྱུང་མཆོད་རྟེན་བཞི་ཡི་རྩར་ཕེབས་པ་ནས་བཟུང་། རྒྱལ་བའི་གསུང་གི་བསྟན་པའི་དབུ་ཟུགས་ནས་

མི་ལོ་ (༧༩༧༩) སོང་། གདུང་སོབ་མུ་ཆོས་གཤེན་ལོ་གསུམ་རིང་བོན་གྱི་འཁོར་ལོ་བསྐོར་བས། ཤེས་རབ་ཚད་དུ་ལོན་པའི་མཁས་པ་མང་པོ་བྱུང་བའི་ནང་ནས། 
མཆོག་ཏུ་གྱུར་པ་རྟག་གཟིགས་ཀྱི་མཁས་པ་ཁྲི་ཐོག་སྤར་ཙ། དམུ་ཙ་ཏྲ་ཏེ། ཧུ་ལེ་སྤར་ཡ་དང་གསུམ། རྒྱ་གར་ལྷ་བདག་སྔགས་གྲོལ། རྒྱ་ནག་
ལེགས་ཏང་རྨང་པོ། ཕྲོམ་གཤེན་གསེར་ཐོག་ལྕེ་འབྱམས་ཏེ། འཛམ་གླིང་མཁས་པའི་རྒྱན་དྲུག་བྱུང་ཞིང་། དེ་དང་དེ་འབྲེལ་གཤེན་པོ་གྲངས་མེད་གྱི་རྒྱ་
ཞང་བོད་སོགས་འཛམ་གླིང་ཡངས་པའི་ཞིང་ཀུན་ལ་དར་ཞིང་རྒྱས་པར་མཛད་དོ།།      །།མཛད་ཆེན་བཅུ་གཉིས་ཀྱི་རྣམ་བཤད་མདོར་བསྡུས་པ་འདི་ཉིད་སྨན་རིའི་སློབ་དཔོན་
སངས་རྒྱས་བསྟན་འཛིན་གྱིས་བཀོད་པའོ།།      །དགེའོ། །བཀྲ་ཤིས་སོ།།      །།
                                                                                  ཞུས་སོ།།

gZer mig is the medium-length version of the biography of gShen-rab, founder of Bon. Its first few chapters 
are already known to scholars , as they were published in Asia Major in a series. gZer mig is in two volumes. The long 
version of gShen-rab's life is a work in 12 volumes, known as gZi brjid. The short version , known as mDe'dus, com 
prises only one volume. gZer mig belongs to that group of texts known as gTer ma (rediscovered teachings). This 
particular work was found by Drang-rje btsun-pa gSer-mig. Traditionally , the original work is said to have 
been written in an ancient script known as spungs so which was used in the land of oL-mo Lung-rig

The contents of gZer-mig is as follows :                                                                             Chapter 5. His worship of divinity                                                        
volume 1.                                                                  falios unes 2                                        Chapter 6. His worship of the Attendant goddesses (dakini)
Chapter 1. gSHen-rab's predecessors                          a82                                                Chapter 7. His marriage 
Chapter 2. gSHen-rab's partens                                  a5 19                                                 Chapter 8. The birth of his children 
Chapter 3. bSHen-rab's birth                                       a2 39                                                Chapter 9. His worship of a thousand attendant goddesses 
Chapter 4. His propagation of Bon                            64                                                      Chapter10. His temptation by the evil ones (mara)

Volume 2.                                                                                                                    falion lines 1                 Chapter 16. His practice of contemplation 
Chapter 11. How the evil ones tempted his disciples                                                                                      Chapter 17. His passing from sorrow 
Chapter 12. How the evil ones harrassed his animals and looted his wealth                                                 Chapter 18. The teachers to come 
Chapter 13. His turning of the three wheels of the law                                                                                   Edited and published in India 
Chapter 14. His teaching of the eighteen rites                                                                                                                     by 
Chapter 15. His renunciation of the world                                                                                                             Tenzin Namdak     1965

